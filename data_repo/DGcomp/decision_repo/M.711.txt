                       COMMISSIONE DELLE COMUNITÀ EUROPEE
                                                        Bruxelles, 25.03.1996
                                                            VERSIONE PUBBLICA
                                                            REGOLAMENTO CEE N. 4064/89
                                                            DECISIONE IN CONFORMITÀ
                                                            DELL'ART. 6. PAR. 1, LETTERA a)
                                                        Alle parti notificanti
Egregi Signori,
Oggetto:         Caso No. IV/M.711 - Generali/Unicredito
                 Notifica del 09.02.1996 conformemente al Regolamento del Consiglio (CE) No.
                 4064/89
1.     L'operazione proposta riguarda gli accordi (lettera d'intenti del 10 gennaio 1996 e
       integrazione del 9 febbraio 1996, patti parasociali del 9 febbraio 1996) in forza dei quali
       Assicurazioni Generali S.p.A. (Generali) e Unicredito S.p.A. (Unicredito), nel quadro di
       un più generale disegno di collaborazione e, in prospettiva, di reciproca integrazione delle
       rispettive attività e competenze nel campo bancario, finanziario, assicurativo e
       parabancario, hanno convenuto di procedere alla costituzione di un controllo congiunto
       relativamente all'impresa Quercia Vita S.p.A. (Quercia Vita), in precedenza interamente
       controllata da Unicredito.
2.     L'operazione è stata notificata alla Commissione il 9 febbraio 1996 conformemente
       all'articolo 4 del Regolamento del Consiglio (CEE) No 4064/89. Copia della notificazione
       è stata inviata allo Stato italiano in data 12 febbraio 1996.
3.     In data 4 marzo 1996 lo Stato italiano, ha inviato alla Commissione una comunicazione
       nella quale vengono avanzati specifici dubbi in merito alla effettiva natura concentrativa
       dell'operazione in oggetto, segnalando la sussistenza di elementi e circostanze di fatto che
       potrebbero indurre a una diversa qualificazione giuridica della stessa. A titolo sussidiario,
       nella medesima comunicazione è stata inoltre formulata, in applicazione dell'articolo 9
       del regolamento del Consiglio del 21 dicembre 1989, relativo al controllo delle
       concentrazioni, una richiesta di rinvio del caso, ritenendo che l'operazione in oggetto
       minaccia di creare o di rafforzare una posizione dominante da cui risulterebbe che una
Rue de la Loi 200 - B-1049 Brussels - Belgium
Telephone: exchange (+32-2)299.11.11
Telex: COMEU B 21877 - Telegraphic address: COMEUR Brussels

    concorrenza effettiva sarebbe ostacolata in modo significativo in alcuni mercati
    provinciali della distribuzione di prodotti assicurativi vita tramite canale bancario
    all'interno dell'Italia, che, pur non rappresentando una parte sostanziale del mercato
    comune, presentano tutte le caratteristiche di mercati distinti.
3.  Dopo aver esaminato la notificazione la Commissione ha concluso che l'operazione
    notificata non rientra nel campo di applicazione del Regolamento del Consiglio N°
    4064/89.
I.  LE PARTI
4.  Generali è la società di vertice del gruppo Generali che è attualmente il primo gruppo
    assicurativo operante in Italia ed è presente, tramite proprie controllate, nei mercati
    assicurativi di tutti i principali paesi dell'Unione Europea.
5.  Unicredito è la società finanziaria del gruppo bancario Unicredito, del quale fanno parte
    le società Cassa di Risparmio di Verona Vicenza Belluno e Ancona S.p.A. (Cariverona)
    e Cassa di Risparmio della Marca Trivigiana S.p.A. (Cassamarca), nonché le relative
    controllate. Tramite Cassamarca il gruppo detiene una marginale partecipazione (1,9%)
    al capitale della società Eurovita Italcasse Assicurazioni S.p.A. (Eurovita) che è
    attualmente, in Italia, la diciannovesima impresa assicurativa nel ramo vita.
II. L'OPERAZIONE E IL SUO CONTESTO
6.  In data 10 gennaio 1996 Generali e Unicredito hanno sottoscritto una lettera d'intenti
    nella quale viene delineata una serie di iniziative comuni, di natura sia partecipativa che
    cooperativa, che le parti intendono assumere e sviluppare nei comparti finanziario,
    bancario, parabancario e assicurativo. A tale proposito, peraltro, la lettera d'intenti
    prevede l'impegno di Generali a non stipulare, senza il consenso di Unicredito, accordi
    collaborativi e/o partecipativi di contenuto in tutto o in parte analogo con altre banche
    aventi sede legale nelle aree del territorio nazionale dove le banche del gruppo Unicredito
    abbiano una significativa presenza. Parallelamente Unicredito si impegna a non instaurare
    con altre compagnie di assicurazione analoghi accordi collaborativi e/o partecipativi.
7.  In questa generale prospettiva di collaborazione si inserisce l'accordo in ordine alla
    costituzione di un controllo congiunto relativamente all'impresa Quercia Vita, società già
    esistente ma non ancora attiva, precedentemente controllata in modo esclusivo da
    Unicredito e destinata ad operare in Italia nel settore dell'assicurazione, ramo vita.
    L'accordo prevede in particolare l'acquisizione, da parte di Generali, del 50% del capitale
    sociale di Quercia Vita e l'impegno di Unicredito a trasferire all'impresa comune il
    portafoglio contratti acquisito dalle banche del gruppo presso la società Eurovita (circa
    11.000 contratti).
8.  In conformità a quanto stabilito dall'accordo - che avrà efficacia per un periodo di cinque
    anni e si intenderà di volta in volta tacitamente rinnovato per un eguale periodo, salvo
    esplicita disdetta di una delle parti - la distribuzione dei prodotti di Quercia Vita sarà
    effettuata tramite la rete di sportelli bancari di Unicredito, che a tale riguardo si impegna,
    per un periodo anch'esso di cinque anni ma espressamente non rinnovabile alla scadenza,
    ad intermediare esclusivamente le polizze assicurative dell'impresa comune.
                                                 2

III. CONCENTRAZIONE
Controllo congiunto
9.   A seguito dell'operazione descritta in precedenza Generali e Unicredito possiederanno
     ciascuna il 50% del capitale sociale di Quercia Vita. Il Consiglio di Amministrazione sarà
     composto da sei membri i quali, secondo quanto stabilito nei patti parasociali, saranno
     designati per metà da Cariverona e Cassamarca e per l'altra metà da Generali.
     L'assemblea ordinaria delibererà con le presenze e le maggioranze previste dalla legge.
     Le deliberazioni del Consiglio di Amministrazione saranno generalmente adottate con il
     voto favorevole della maggioranza dei presenti; tuttavia, per la loro validità è richiesta,
     come minimo, la presenza effettiva della maggioranza dei componenti in carica.
10. Nessuna delle parti sarà quindi in grado di adottare da sola le decisioni strategiche
     relative alla politica commerciale di Quercia Vita, la quale sarà pertanto soggetta al
     controllo congiunto di Generali e Unicredito.
Assenza di autonomia funzionale
11. Secondo quanto esposto dalle parti nella notificazione l'impresa comune, una volta
     ottenute le necessarie autorizzazioni amministrative, predisporrà, gestirà e venderà propri
     prodotti assicurativi vita e disporrà di mezzi finanziari, personale e risorse sufficienti per
     esercitare in modo autonomo e stabile le funzioni normalmente svolte da altre imprese
     assicurative. In tal senso le parti fanno in particolare presente che: a) il programma di
     attività di Quercia Vita per il primo quinquennio prevede investimenti pari a circa venti
     miliardi di lire; b) la durata dell'impresa comune è fissata fino al 31.12.2050 (termine che
     potrà essere prorogato con apposita delibera dell'assemblea straordinaria); c) all'impresa
     comune sarà trasferito il portafoglio contratti acquisito da Cariverona, dalla sua
     controllata Banca del Monte di Rovigo S.p.A. e da Cassamarca presso la società
     Eurovita; d) nella distribuzione dei prodotti assicurativi di Quercia Vita tramite la propria
     rete di sportelli bancari Unicredito opererà semplicemente come agente dell'impresa
     comune e in quanto tale sarà remunerata mediante commissioni commisurate alle polizze
     collocate.
12. Nelle sua comunicazione alla Commissione lo Stato italiano mette in discussione il
     carattere autonomo e di pieno titolo dell'impresa comune, rilevando in proposito che
     Quercia Vita "oltre a non disporre di una propria capacità tecnico-gestionale, è del tutto
     priva di una propria rete distributiva. Da un lato pertanto il rapporto partecipativo e
     contrattuale con Generali sarà indispensabile per la formazione e lo sviluppo delle
     necessarie competenze assicurative, dall'altro la rete degli sportelli di Unicredito risulterà
     essenziale per la commercializzazione delle polizze vita". Dal che conseguirebbe che "le
     polizze vita saranno realizzate dall'impresa fondatrice attualmente dotata del know-how
     necessario (Generali)" e che "senza la rete distributiva degli sportelli di Unicredito
     l'impresa comune non avrebbe alcuna possibilità di acquisire, in assenza di altri rapporti
     di intermediazione, l'indispensabile autonomia commerciale e distributiva". In quest'ottica
     lo Stato italiano rileva altresi' la modesta entità dell'impegno finanziario iniziale di
     Generali, limitato a 300 milioni di lire corrispondenti alla metà del capitale dell'impresa
     comune attualmente versato (pari a tre decimi dell'intero capitale sociale di Quercia Vita).
13. Gli elementi informativi e documentali a disposizione della Commissione non consentono
     di concludere con un soddisfacente grado di probabilità nel senso dell'esistenza di una
     effettiva e sufficiente autonomia funzionale dell'impresa comune.
                                                  3

14. Da un lato, infatti, appare ragionevole ritenere che, trattandosi di una società non ancora
      attiva, determinati apporti in termini di competenze assicurative e/o di strutture
      commerciali da parte delle società fondatrici possano risultare indispensabili al fine di
      consentire ad essa di superare le difficoltà iniziali generalmente sperimentate da
      qualunque nuovo operatore nel momento del proprio ingresso sul mercato, senza che cio'
      debba di per sé necessariamente pregiudicare il carattere autonomo dell'impresa comune.
15. D'altro canto, nella fattispecie in esame l'ampiezza e la particolare rilevanza economica
      delle funzioni di assistenza tecnico-gestionale e distributiva che le società fondatrici
      dovranno continuare a svolgere in favore dell'impresa comune, al di là dei loro apporti
      iniziali, non permettono di riconoscere alla medesima impresa comune la capacità di
      esercitare, a prescindere dalla prestazione continuativa di tale assistenza, un ruolo
      pienamente indipendente e attivo sul mercato, esercitando le funzioni normalmente svolte
      dalle altre imprese assicurative.
16. Infatti, malgrado la dichiarata volontà delle parti di rendere progressivamente autonoma
      la gestione dell'impresa comune, occorre rilevare come la quasi totalità dei servizi
      connessi all'attività di produzione e gestione delle polizze assicurative (procedure di
      emissione, di contabilità, di liquidazione, di calcolo delle riserve di bilancio, valutazione
      dei rischi, assistenza tecnico-attuariale, ecc.) sarà garantita dalle strutture organizzative
      di Generali almeno fino al momento (evidentemente non precisabile) in cui lo sviluppo
      del portafoglio assicurativo sarà tale da consentire all'impresa comune l'assorbimento dei
      costi derivanti dallo svolgimento in proprio di tali servizi e attività.
17. Inoltre, diversamente da casi precedentemente esaminati dalla Commissione (e.g. Caso
      n.IV/M.543 - Zurigo/Banco di Napoli; Caso n.IV/M.586 - Generali/COMIT/R.Flemings),
      il fatto che i prodotti assicurativi di Quercia Vita non presenteranno caratteristiche tali
      da distinguerli in misura apprezzabile, quanto a natura e contenuto, da quelli già
      predisposti e commercializzati da Generali tramite il sistema bancario, sembra
      ulteriormente indebolire le argomentazioni a supporto del carattere autonomo e di pieno
      titolo dell'impresa comune, rafforzando per contro i dubbi connessi alla preminente
      rilevanza dei legami di dipendenza della joint venture rispetto alle imprese fondatrici.
Altri aspetti
18. Sempre ai fini di una esatta qualificazione dell'operazione in oggetto, si pone altresi'
      l'esigenza di valutare, in relazione al complesso dell'operazione stessa, la rilevanza
      economica degli elementi di cooperazione tra le imprese fondatrici per quanto concerne
      l'accesso privilegiato al mercato dei prodotti assicurativi del ramo vita attraverso il canale
      bancario.
19. A tale proposito occorre osservare che l'operazione proposta fa parte di un più vasto
      progetto di collaborazione tra Generali e Unicredito in campo bancario, finanziario,
      assicurativo e parabancario, delineato nella lettera d'intenti e del quale essa rappresenta
      solo una fase specifica. Inoltre, la presenza di un prevalente interesse delle parti a
      realizzare ampie forme di collaborazione nei settori finanziari e assicurativi risulta
      ulteriormente rafforzata dal fatto che gli accordi prospettati nella lettera d'intenti
      prevedono, per un periodo di durata pari a quella degli accordi stessi, un vincolo di
      esclusiva reciproca che copre l'intero ambito dei settori di collaborazione.
20. L'operazione si inserisce in un contesto di mercato, quello relativo alla distribuzione di
      prodotti assicurativi del ramo vita in Italia, già caratterizzato da una pronunciata
                                                  4

    diffusione di accordi di esclusiva. Attualmente, infatti, circa il 65% della raccolta premi
    nel ramo vita a livello nazionale è intermediata tramite reti agenziali monomandatarie
    vincolate con contratti di esclusiva alle singole compagnie di assicurazione, a fronte di
    una quota assai più limitata (circa il 15%) dei promotori (brokers), che rappresentano in
    pratica gli unici intermediari istituzionalmente indipendenti e di una presenza
    complessivamente ancora trascurabile delle società di intermediazione mobiliare (SIM).
    In tale contesto il canale bancario tende pertanto ad assumere una particolare rilevanza
    dal punto di vista delle strategie commerciali delle imprese assicurative, come
    testimoniano sia la rapida crescita recentemente registrata dall'intermediazione bancaria
    di prodotti assicurativi vita (passata dal 4% a circa il 20% della raccolta premi a livello
    nazionale nel periodo 1991-1995), sia la parallela diffusione, negli ultimi anni, di accordi
    di distribuzione, spesso accompagnati da clausole di esclusiva, tra numerose imprese
    assicurative e bancarie operanti in Italia (per un numero complessivo di sportelli bancari
    di poco inferiore a 20.000 su un totale nazionale di circa 23.000). Tale rilevanza risulta
    peraltro accentuata in considerazione dei vantaggi concorrenziali che l'accesso al canale
    bancario puo' attualmente garantire alle compagnie di assicurazione sia in termini di
    minori costi di intermediazione rispetto alle altre modalità distributive, sia in relazione
    alle maggiori opportunità di penetrazione connesse alla possibilità di offrire al
    consumatore una varietà di servizi tipicamente finanziari associabili al prodotto
    assicurativo. Queste stesse caratteristiche, inoltre, tendono in misura crescente a
    configurare il canale bancario come un sistema distributivo privilegiato e in taluni casi
    essenziale dal punto di vista delle possibilità di accesso di nuovi operatori al mercato
    assicurativo vita, soprattutto in ragione delle difficoltà e dei costi connessi alla creazione,
    alla organizzazione e allo sviluppo di reti distributive sufficientemente diffuse e capillari.
IV. CONCLUSIONE
21. Esaminata alla luce delle considerazioni precedentemente esposte, l'impresa comune
    oggetto dell'operazione proposta non costituisce un'entità economica dotata di un'effettiva
    autonomia funzionale e presenta una serie di elementi di cooperazione che inducono a
    concludere che l'operazione nel suo complesso ha natura cooperativa.
22. Per queste ragioni la Commissione ha concluso che l'operazione notificata non costituisce
    una concentrazione ai sensi dell'articolo 3, paragrafo 2, del Regolamento del Consiglio
    n°. 4064/89 e in quanto tale non rientra nell'ambito di applicazione di questo
    Regolamento. La presente decisione è adottata ai sensi dell'articolo 6, paragrafo 1, lettera
    a) del Regolamento del Consiglio n°. 4064/89.
23. Come richiesto dalle parti nella loro notificazione, la Commissione, in conformità a
    quanto previsto dall'articolo 5 del Regolamento (CE) n°. 3384/94 della Commissione,
    considererà la notificazione stessa come una domanda di attestazione negativa ai sensi
    dell'articolo 2 o come una notifica ai sensi dell'articolo 4 del Regolamento del Consiglio
    n°. 17/62.
                                                                 Per La Commissione
                                                5
