           deposito's, kredietverrichtingen, beurs-, wissel- en uitgifteverrichtingen,
           makelaars- en commissieverrichtingen m.b.t. onder meer verzekeringen, het
           beleggen van aandelen en het aanhouden van participaties.
      -    KBCPD is een Belgische gemeenschappelijke dochteronderneming van KBC en
           Petercam NV. KBCPD's hoofdactiviteit is het risicobeheer van optieposities,
           handelend voor eigen rekening met name op het vlak van gestructureerde
           producten, zoals op maat gemaakte optiestructuren die dienen ter indekking van
           o.m. kapitaalgegarandeerde fondsen (‘klikfondsen’), warrant emissies en
           obligatie-uitgiften met een aan de beursontwikkeling gekoppeld rendement,
           voornamelijk ten behoeve van andere banken (professionele handel).
      -    KBPDBV is een in Nederland gevestigde en opererende gemeenschappelijke
           dochteronderneming van KBC en indirect van Petercam NV. KBPDBV's
           hoofdactiviteiten zijn dezelfde als die van KBCPD.
      -    Petercam NV is een dochteronderneming van Peterbroeck, Van Campenhout &
           Cie CVA, en is een Belgische financiële instelling, niet zijnde een bank, actief
           op het gebied van financiële dienstverlening en effectenhandel, voornamelijk
           inzake financieel beheer, adviezen, institutionele beleggingen en zakelijke
           ondernemingsfinanciering. In de onderhavige operatie is zij de verkopende
           partij.
4. Met de voorgenomen concentratie beoogt KBC de uitsluitende zeggenschap te
     verkrijgen over KBCPD en over de bedrijfsactiviteiten van KBPDBV. Momenteel is
     KBCPD een onderneming die op een 50-50 basis onder gemeenschappelijke
     zeggenschap staat van KBC en Petercam NV. De aandelen in KBPDBV, die
     eveneens onder gezamenlijke zeggenschap staat, zijn voor 60% in handen van KBC
     en voor 40% in handen van Petercam NV. Als eerste stap in de concentratie zijn eind
     1999 alle bedrijfsactiviteiten van KBPDBV overgeheveld naar KBCPD, en KBPDBV
     zal in de toekomst worden geliquideerd. In een tweede stap van de concentratie zal
     KBC de rest van de aandelen in KBCPD (die dan eveneens de activiteiten van
     KBPDBV zal omvatten) van Petercam NV overnemen.
II.      CONCENTRATIE
5. Overeenkomstig de statuten wordt de zeggenschap in KBCPD gezamenlijk door
     beide aandeelhouders uitgeoefend; beiden stellen ieder een gelijk aantal directeuren
     aan en hebben gelijke stemrechten. Waar KBC tot dusver slechts gezamenlijke
     zeggenschap had, zal zij door de overname van aandelen in KBCPD derhalve de
     uitsluitende zeggenschap verkrijgen. De operatie is daardoor te definiëren als een
     concentratie in de zin van artikel 3, lid 1 sub b van de concentratieverordening.
III.     COMMUNAUTAIRE DIMENSIE
6. De betrokken partijen hebben een gezamenlijke wereldwijde jaaromzet van meer dan
     € 5000 miljoen (KBC: € 14154 miljoen; KBCPD:€ 282 miljoen en KBPDBV: € 54
     miljoen).1 Twee van hen hebben ieder afzonderlijk een omzet van meer dan € 250
     miljoen in de Gemeenschap, maar zij behalen niet allen meer dan tweederde van hun
1    Omzet berekend overeenkomstig de regles van Artikel 5, lid 3 van de Verordening
                                                     2

    gezamenlijke totale omzet binnen één en dezelfde lidstaat. De aangemelde
    concentratie heeft daarom een communautaire dimensie.
IV.      VERENIGBAARHEID MET DE GEMEENSCHAPPELIJKE MARKT
         i)      Relevante productmarkten
     a) De horizontale relatie
7. De aanmeldende Partij vermeldt dat er wat betreft de horizontale relatie geen
    betrokken productmarkten zijn. KBC heeft, via haar dochteronderneming KBC
    Financial Products, waarin midden 1999 de activiteiten van D.E. Shaw ( Verenigde
    Staten) zijn opgenomen, marginale activiteiten inzake de handel in aandelenderivaten
    op de OTC ("over-the-counter") markt, d.w.z. op de niet gereglementeerde markt. Op
    die markt zijn ook KBCPD en KBPDBV actief. Het betreft gespecialiseerde, op maat
    gemaakte en van aandelen afgeleide producten, meestal gebaseerd op opties, die
    worden aangeboden aan professionele tegenpartijen, meestal financiële instellingen.
    Zij dienen grotendeels ter indekking van risico’s die afnemers ervan lopen bij het
    innemen van allerlei soorten risico dragende posities die vaak niet voor de aanbieder
    kenbaar zijn. Deze worden kortweg OTC-verhandelde aandelenderivaten genoemd.
8. Uit de beschikkingspraktijk van de Commissie volgt dat de diensten die door een
    universeel opererende bank worden aangeboden in de volgende sectoren zijn op te
    splitsen: particuliere markt (‘retail banking’), zakelijke markt (‘corporate banking’)
    en activiteiten gerelateerd aan financiële markten.2
9. Bij activiteiten gerelateerd aan financiële markten kunnen bijvoorbeeld de volgende
    activiteiten afzonderlijk worden beschouwd: handel in aandelen, obligaties,
    derivaten, buitenlandse wissel- en geldmarkten. De onderhavige producten of
    diensten kunnen gerekend worden tot de sector financiële markten.
10. Echter, in het onderhavige geval is het niet nodig om een meer precieze omschrijving
    te geven van relevante productmarkten omdat zelfs in het geval van de meest
    restrictieve definitie, de concentratie geen machtspositie in het leven roept of
    versterkt waardoor de mededinging op de EER-markt of een wezenlijk deel daarvan
    op significante wijze wordt belemmerd.
      b) De verticale relatie
11. De aanmeldende Partij vermeldt als betrokken productmarkt vanuit de verticale
    relatie de markt voor Instellingen met Collectieve Beleggingen ("ICB’s") met
    kapitaalbescherming op de Belgische markt, waarop KBC actief is. KBCPD levert
    aan KBC aandelenderivaten ter indekking van sommige door KBC uitgebrachte
    ICB's met kapitaalbescherming (o.a. zogenaamde klikfondsen die gerelateerd zijn aan
    de prestaties van de aandelenmarkten), op welke markt KBC een marktaandeel van
    boven 25% heeft.
2   Zie, bijvoorbeeld, zaak IV/M.342 - Fortis/CGER en zaak IV/M.873 - Bank Austria/Creditanstallt.
                                                     3

        ii)      Relevante geografische markt
      a) De horizontale relatie
12. De aanmeldende partij vermeldt dat de relevante geografische markt voor OTC-
    verhandelde aandelenderivaten behoort tot de sector activiteiten gerelateerd aan
    financiële markten die door hem als samenvallend met de EER wordt gezien. Zelfs
    indien deze activiteiten beschouwd zouden worden als een aparte productmarkt,
    komen ze als ruimer dan nationaal voor.
13. Deze marktdefinitie sluit aan bij de beschikkingspraktijk van de Europese
     Commissie3, volgens welke activiteiten met betrekking tot derivaten worden
     beschouwd als internationaal.
14. Echter, de vraag van de precieze definitie van de geografische markt kan in het
     onderhavige geval achterwege worden gelaten, omdat zelfs in het geval van de meest
     restrictieve marktdefinitie, de onderhavige concentratie geen machtspositie in het
     leven roept of versterkt waardoor de mededinging op de EER-markt of een wezenlijk
     deel daarvan op significante wijze wordt belemmerd.
       b) De verticale relatie.
15. De geografische markt voor ICB's met kapitaalbescherming, die voor het
    allergrootste deel aan het publiek worden aangeboden, wordt geacht te behoren tot de
    markt voor diensten van retail banking. Deze wordt overeenkomstig de
    beschikkingspraktijk van de Commissie beschouwd als nationaal.4
V.      BEOORDELING
     a) De horizontale relatie
16. Met betrekking tot OTC verhandelde aandelenderivaten op optiebasis zijn de partijen
    hoofdzakelijk actief op internationale markten, met name in West Europa, waar het
    gezamenlijke aandeel van de betrokken ondernemingen, zowel op basis van het
    aantal contracten, alsook op basis van de nominale waarde, ruim onder de 15%,
    d.w.z. rond [0-10%] blijft, ongeacht of daarbij swaps en forwards worden meegeteld.
    (Bron: schatting door partijen en Bank of International Settlements, 1998). Zodoende
    leidt op deze markt de concentratie niet tot betrokken markten. Binnen deze sector
    van financiële diensten heeft de concentratie derhalve geen significante gevolgen
    voor de mededinging op de EER-markt of een wezenlijk deel ervan.
      b) De verticale relatie
17. Op de markt voor ICB's met kapitaalbescherming uitgebracht in België heeft KBC
    een marktaandeel van ongeveer [45-55%] (Bron: […]). Op het totaal van
    indekkingsproducten, gebaseerd op aandelenderivaten, die KBC inkoopt maken de
    door KBCPD aan KBC geleverde aandelenderivaten ongeveer […] uit. Aangezien de
    markt voor die aandelenderivaten echter ruimer is dan België, en zelfs West Europa
    (EER) beslaat, valt er niet voor te vrezen, dat concurrenten van KBC door de
3   Zaak IV/ M.319-BHF/CCF/Charterhouse
4   Zie voetnoot 2
                                               4

    overname van KBCPD de toegang tot aandelenderivaten onmogelijk wordt gemaakt
    of ernstig wordt bemoeilijkt, zodanig dat daardoor een machtspositie voor KBC op de
    Belgische markt voor ICB's met kapitaalbescherming in het leven wordt geroepen of
    versterkt. Derhalve is er op deze markt geen sprake van ernstige twijfel over de
    verenigbaarheid van de onderhavige concentratie met de EER-markt of een wezenlijk
    deel ervan.
VI.    NEVENRESTRICTIES
18. In de Overeenkomst tot overdracht van aandelen is voorzien dat verkoper en de
    overnemende partij zich over en weer ertoe verbinden om gedurende een periode van
    […], zich te onthouden van het actief aanwerven van elkaars personeel. De
    aanmeldende Partij verzoekt de Commissie deze mededingingsbeperking te
    beoordelen als een rechtstreeks met de voorgenomen concentratie verband houdende
    nevenrestrictie. Gezien de […] van de overgenomen onderneming en haar […] en de
    voor de uitvoering van haar activiteiten benodigd gekwalificeerd personeel is een
    actief afwervingsverbod van dergelijke duur ten laste van overdrager
    gerechtvaardigd. De daardoor beoogde stabiliteit van het personeelsbestand stelt de
    overnemer immers in staat de volledige waarde van de onderneming te verkrijgen.
    Dit geldt echter niet voor het omgekeerde afwervingsverbod ten gunste van de
    verkoper, waarvoor bovendien door de aanmeldende Partij geen rechtvaardiging
    werd aangevoerd. Voor zover het actief aanwervingsverbod is overeengekomen ten
    gunste van verkoper, wordt dit derhalve niet door de onderhavige Beschikking gedekt
    als rechtstreeks verband houdend met en nodig voor de verwezenlijking van de
    concentratie.
VII.        CONCLUSIE
19. De overname door KBC van KBCPD en van de activiteiten van KBPDBV heeft niet
     tot gevolg dat een machtspositie wordt versterkt of in het leven wordt geroepen die
     tot gevolg heeft dat de daadwerkelijke mededinging op de EER-markt of een
     wezenlijk deel daarvan op significante wijze wordt belemmerd. Derhalve heeft de
     Commissie een beschikking genomen in toepassing van artikel 6, lid 1 sub b van de
     Verordening (EEG) Nr. 4064/89 van de Raad en verklaart zij de aangemelde
     concentratie als verenigbaar met de gemeenschappelijke markt en de EER
     overeenkomst.
                                                            Voor de Commissie
                                                            (signed : Mario MONTI)
                                                5
