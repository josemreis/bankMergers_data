                          COMMISSIONE DELLE COMUNITÀ EUROPEE
                                                              Bruxelles, 7.06.1996
                                                                  ACCESSIBILE AL PUBBLICO
                                                                 REGOLAMENTO CEE N. 4064/89
                                                                 DECISIONE IN CONFORMITÀ
                                                                 DELL'ART. 6. PAR. 1, LETTERA b)
                                                              Alle parti notificanti
   Egregi Signori,
   Oggetto:          Caso No. IV/M.742 - TORO ASSICURAZIONI/NUOVA TIRRENA
          Notifica del 15.04.1996 conformemente all'articolo 4 del Regolamento (CEE) No.
          4064/89 del Consiglio
1.   L'operazione proposta riguarda gli accordi preliminari stipulati in data 20 marzo 1996 tra Toro
     Assicurazioni S.p.A. (Toro) e Concessionaria Servizi Pubblici Assicurativi S.p.A. (CONSAP)
     in forza dei quali Toro si impegna ad acquistare da CONSAP, la quale si impegna a sua volta
     a cedere a Toro, azioni corrispondenti al 91,141% del capitale sociale di Nuova Tirrena S.p.A.
     (Nuova Tirrena). L'operazione è stata notificata alla Commissione il 15 aprile 1996
     conformemente all'articolo 4 del Regolamento del Consiglio (CEE) No 4064/89.
2.   Dopo aver esaminato la notificazione la Commissione ha concluso che l'operazione notificata
     rientra nel campo di applicazione del Regolamento (CEE) No 4064/89 del Consiglio e non
     solleva seri dubbi relativamente alla sua compatibilità con il mercato comune o con il
     funzionamento dell'accordo SEE.
I.   LE PARTI
3.   Toro è una compagnia italiana di assicurazioni appartenente al gruppo Fiat, al quale fanno capo
     anche le società assicurative Prime Augusta Vita S.p.A. e Augusta Assicurazioni S.p.A.,
     operanti rispettivamente nei rami vita e danni. Nei suddetti rami il gruppo si colloca
     rispettivamente al sesto e al settimo posto nella graduatoria dei maggiori gruppi assicurativi
     presenti in Italia.
   Rue de la Loi 200 - B-1049 Brussels - Belgium
   Telephone: exchange (+32-2)299.11.11
   Telex: COMEU B 21877 - Telegraphic address: COMEUR Brussels

4.   Nuova Tirrena è una compagnia italiana di assicurazioni operante nei rami vita e danni,
     attualmente controllata al 91,141% da CONSAP. Il capitale sociale di CONSAP è a sua volta
     interamente posseduto dal Ministero del Tesoro. Il restante capitale sociale di Nuova Tirrena
     fa capo al gruppo INA. Nuova Tirrena non controlla altre società né detiene alcuna
     partecipazione superiore al 10% in imprese operanti nei mercati interessati dall'operazione.
II.  L'OPERAZIONE
5.   L'operazione proposta consiste nell'acquisto, da parte di Toro, delle azioni di Nuova Tirrena
     attualmente detenute da CONSAP e corrispondenti al 91,141% del capitale sociale della stessa
     Nuova Tirrena.
III. CONCENTRAZIONE
6.   L'operazione descritta in precedenza, comportando l'acquisizione da parte di Toro del controllo
     esclusivo di Nuova Tirrena, si configura come una concentrazione ai sensi dell'articolo 3,
     paragrafo 1, lettera b), del Regolamento (CEE) No. 4064/89 del Consiglio.
IV. DIMENSIONE COMUNITARIA
7.   Il fatturato totale realizzato a livello mondiale nel 1994 dall'insieme delle imprese interessate
     è superiore a 5 miliardi di ECU. Il fatturato totale realizzato individualmente nella Comunità
     dal gruppo Fiat e da Nuova Tirrena nell'anno 1994 è superiore a 250 milioni di ECU. Solo
     Nuova Tirrena realizza più dei due terzi del suo fatturato comunitario all'interno di un unico
     Stato membro (l'Italia). La concentrazione notificata ha dunque dimensione comunitaria.
V.   COMPATIBILITA' CON IL MERCATO COMUNE
I mercati rilevanti del prodotto e geografico
8.   La Commissione ha ritenuto in precedenti decisioni che esistono tanti differenti mercati del
     prodotto quanti sono i differenti tipi di assicurazione e di rischio coperti, dato che le loro
     caratteristiche, il quadro regolamentare, i premi e le finalità sono chiaramente distinti dal punto
     di vista del consumatore. In particolare, la Commissione ha distinto tra il mercato
     dell'assicurazione vita, il mercato dell'assicurazione non vita ed il mercato della riassicurazione,
     lasciando peraltro aperta la questione se differenti mercati possano essere individuati all'interno
     di ciascuna categoria. Con riguardo al mercato geografico, la Commissione ha ritenuto che
     sebbene i mercati di assicurazione vita e non vita possano diventare più aperti, i mercati
     geografici al momento appaiono essere nazionali, in considerazione delle differenze nei canali
     di distribuzione, nelle preferenze dei consumatori e nella regolamentazione.
9.   In conformità a tali criteri, i mercati rilevanti interessati dall'operazione notificata possono
     pertanto essere individuati nei mercati italiani dell'assicurazione vita e dell'assicurazione non
     vita (danni), entrambi attualmente caratterizzati da una struttura dell'offerta sensibilmente
     articolata.
Valutazione concorrenziale
10. Nei mercati interessati dalla concentrazione il gruppo Fiat detiene complessivamente quote pari
     al 3,13% (ramo vita) e al 4,23% (ramo danni), mentre Nuova Tirrena è presente con quote
     significativamente minori, pari rispettivamente allo 0,45% e all'1,75%.
                                                    2

11. A seguito dell'operazione la collocazione del gruppo Fiat nella graduatoria dei maggiori gruppi
    assicurativi operanti in Italia passerebbe dal sesto al quinto posto nel ramo vita e dal settimo
    al sesto posto nel ramo non vita (danni). Tuttavia, in considerazione delle modeste quote di
    mercato attualmente detenute da Nuova Tirrena e della presenza in entrambi i mercati
    interessati di altri importanti gruppi assicurativi (tra cui Generali, INA, Allianz-RAS, Fondiaria,
    SAI, Reale), anch'essi operanti sull'intero territorio nazionale e con quote talvolta
    significativamente superiori a quelle del gruppo Fiat, l'operazione non risulta tale da
    determinare la creazione o il rafforzamento di alcuna posizione dominante nel mercato comune
    o in una sua parte sostanziale.
VI. CONCLUSIONE
12. Per le ragioni precedentemente esposte, la Commissione ha deciso di non opporsi alla
    operazione notificata e di dichiararla compatibile con il mercato comune e con il
    funzionamento dell'accordo SEE. La presente decisione è adottata ai sensi dell'articolo 6,
    paragrafo 1, lettera b), del Regolamento (CEE) No. 4064/89 del Consiglio.
                                                           Per la Commissione
                                                    3
