                       COMMISSIONE DELLE COMUNITÀ EUROPEE
                                                           Bruxelles, 15.06.1995
                                                              VERSIONE PUBBLICA
                                                              REGOLAMENTO CEE N. 4064/89
                                                              DECISIONE IN CONFORMITA`
                                                              DELL'ART. 6. PAR. 1, LETTERA b)
                                                           Alle parte notificanti
Egregi Signori,
Argomento: Caso No. IV/M.586 - Generali/COMIT/R. Flemings
                  Notifica del 08.05.1995 conformemente al Regolamento del Consiglio (CE) No.
                  4064/89
1.     L'operazione proposta riguarda l'accordo in forza del quale Generali S.p.A., Banca
       Commerciale Italiana (COMIT) e Robert Flemings Holding Ltd hanno convenuto di
       costituire una joint venture che opererà nel settore dei fondi pensione aperti in Italia.
       L'operazione è stata notificata alla Commissione l'8 maggio 1995 conformemente
       all'articolo 4 del Regolamento del Consiglio (CEE) No 4064/89.
2.     Dopo aver esaminato la notificazione la Commissione ha concluso che l'operazione
       notificata rientra nel campo di applicazione del Regolamento del Consiglio No 4064/89
       e non solleva seri dubbi sulla sua compatibilità con il mercato comune.
I.     L'OPERAZIONE
3.     L'accordo sottoscritto da Generali, COMIT e Flemings prevede la costituzione
       dell'impresa comune Società di Consulenza e Gestione Finanziaria (COGEF), a
       partecipazione rispettiva del 40, 40 e 20%, e a durata minima di sei anni rinnovabili
       automaticamente, nella forma di Società di Intermediazione Mobiliare (SIM).
Rue de la Loi 200 - B-1049 Brussels - Belgium
Telephone: exchange (+32-2)299.11.11
                                                     1
Telex: COMEU B 21877 - Telegraphic address: COMEUR Brussels

II.   LE PARTI
4.    Assicurazioni Generali S.p.A. è il principale gruppo italiano di compagnie assicurative
      ed opera, direttamente o attraverso società controllate, in tutti i settori assicurativi e nella
      riassicurazione in Italia e in numerosi altri paesi Europei.
5.    Banca Commerciale Italiana (COMIT) è una delle principali banche italiane operante
      in ogni settore dei comparti bancario e finanziario.
6.    Robert Flemings Holdings Ltd. è la società Holding di un gruppo inglese presente in
      numerosi paesi del mondo nei settori dei servizi finanziari, di investimento e, in misura
      limitata, assicurativi.
7.    COGEF in base all'accordo quadro è chiamata a creare, ai sensi della legge n. 124/1993,
      uno o più fondi pensione aperti, e, ai sensi della stessa legge, a gestirne le risorse ed a
      rendere servizi di consulenza ad altre imprese operanti nel settore dei sistemi
      previdenziali complementari al sistema pubblico.
III. CONCENTRAZIONE
Controllo congiunto
8.       Per effetto dell'operazione descritta in precedenza, Generali possiederà il 40% della
         costituenda SIM, cosiccome COMIT; Flemings, da parte sua, parteciperà nella società
         di nuova costituzione con una quota del 20% [...](1) Il consiglio di amministrazione, al
         quale sarà affidata la gestione di COGEF è composto da nove membri eletti
         dall'Assemblea. Il presidente sarà nominato alternativamente da Generali e da COMIT;
         gli altri due azionisti avranno ciascuno potere di nominare un vicepresidente. Per la
         validità delle decisioni sarà generalmente necessaria la presenza dei due terzi degli
         amministratori in carica e le delibere saranno assunte a maggioranza assoluta dei
         presenti; le decisioni relative all'istituzione di nuovi fondi pensione, invece, saranno
         adottate a maggioranza qualificata (75% dei membri).
9.       L'attività di gestione dei fondi pensione, tuttavia, sarà affidata ad un Comitato
         Finanziario composto da tre membri, uno nominato da ciascuna parte, tenuto a decidere
         all'unanimità. Tale Comitato dovrà individuare le strategie relative alle operazioni di
         gestione, adoperarsi per la loro attuazione e controllarne l'applicazione. Inoltre il
         Consiglio di Amministrazione dovrà attribuire a persona designata da Flemings
         l'incarico di Responsabile dell'Ufficio Investimenti, avente il compito di disporre il
         piano degli investimenti da sottoporre al Comitato Finanziario, che dovrà approvarlo
         all'unanimità. Nell'ipotesi di stallo di fronte a questioni essenziali per il normale
         funzionamento della società è previsto un meccanismo di riferimento della decisione
         finale ai rispettivi Presidenti delle parti, che dovranno trovare posizioni consensuali.
         Per effetto dell'applicazione cumulativa delle previsioni descritte l'impresa comune
         risulta controllata congiuntamente dalle tre società madri.
(1)
   Segreto d'affari
                                                   2

Autonomia funzionale
10.    La COGEF dispone delle risorse necessarie sufficienti a garantirle la possibilità di
       gestire autonomamente l'attività economica cui è preposta. Tale attività potrà essere
       esercitata su base durevole in quanto l'impresa comune avrà una durata di almeno sei
       anni, rinnovabile automaticamente. L'adesione ad eventuali fondi pensione aperti
       offerti dall'impresa comune ed i servizi di gestione e di consulenza a fondi pensione
       da questa offerti beneficeranno delle reti di vendita costituite dalle filiali del gruppo
       COMIT, dai promotori finanziari di GenerComit Distribuzione SIM e dalle agenzie,
       generali ed in appalto, di Assicurazioni Generali. Per queste ultime l'attività sarà
       limitata alla semplice segnalazione dei prodotti della Joint venture. Da parte sua,
       COGEF potrà autonomamente scegliere di fruire di altre forme distributive. Infine,
       salva diversa volontà dell'organo di amministrazione del fondo, COGEF indicherà
       COMIT quale banca depositaria.
Aspetti di Cooperazione
11.    Al fine di valutare se una impresa comune è di natura cooperativa è necessario
       stabilire se sia prevedibile un coordinamento tra le società fondatrici. Il coordinamento
       tra le società fondatrici e l'impresa comune è un elemento rilevante solo in quanto
       rappresenta uno strumento per instaurare o rafforzare il coordinamento tra le società
       fondatrici. Nel caso di specie nessuna delle società madri è presente sul mercato
       dell'impresa comune. Generali si è riservata la possibilità di eventualmente entrare nel
       mercato dei fondi pensione; tale riserva trova motivo nell'espressa previsione dell'art.
       6, co. 2 della legge 124/93, il quale affida solo alle imprese assicurative la gestione
       di fondi pensione costituiti in regime di prestazioni definite o che assicurano un tasso
       di rendimento finanziario garantito. Flemings e COMIT, invece, si sono espressamente
       impegnate a non entrare autonomamente sul mercato in questione, e tale
       comportamento pare coincidere con l'opzione economicamente più ragionevole.
12.    Pertanto l'operazione dà luogo alla creazione di una impresa comune avente natura
       concentrativa e costituisce una concentrazione ai sensi dell'articolo 3 del Regolamento
       N° 4064/89.
III.   DIMENSIONE COMUNITARIA
13.    Il fatturato totale a livello mondiale, calcolato ai sensi dell'articolo 5, paragrafo 3 del
       Regolamento No 4064/89, realizzato nell'anno 1994 da Generali, COMIT e Flemings
       è superiore a 5 miliardi di ECU. Le imprese interessate hanno ciascuna un volume
       d'affari a livello comunitario superiore a 250 milioni di ECU e non realizzano più di
       due terzi del loro volume di affari comunitario in un solo e nello stesso Stato membro.
       L'operazione notificata ha dunque dimensione comunitaria.
IV.    COMPATIBILITA' CON IL MERCATO COMUNE
I Mercati rilevanti del Prodotto e Geografico
14.    La Commissione ritiene che il mercato dei sistemi previdenziali complementari al
       sistema previdenziale pubblico presenti a tutt'oggi carattere nazionale. Infatti le forme
       adottate sono fortemente dipendenti dalle previsioni legislative che disciplinano la
       costituzione di fondi pensione. Tali previsioni si differenziano in modo netto tra i
       diversi Stati membri dell'Unione Europea, anche in considerazione del fatto che non
                                                3

       è stata ancora intrapresa a livello comunitario alcuna azione legislativa di
       armonizzazione nel settore. Il mercato italiano dei sistemi previdenziali complementari
       costituisce quindi il mercato geografico rilevante per la valutazione dell'impatto sulla
       concorrenza della proposta operazione.
15.    Il mercato del prodotto interessato dalla concentrazione è quello delle forme
       pensionistiche complementari al sistema previdenziale pubblico, quali regolate dal
       decreto legislativo 21 aprile 1993, n. 124. In particolare, COGEF viene costituita per
       creare nel proprio ambito uno o più fondi pensione c.d. aperti e ne gestirà le relative
       risorse. Inoltre, l'impresa comune fornirà servizi di gestione esclusivamente delle risorse
       di fondi pensione aperti e chiusi costituiti da altri soggetti, nonchè servizi di
       consulenza in materia di valori mobiliari, come previsto art. 6, 4° c., D.leg. 124/93).
Valutazione competitiva
16.    La concentrazione non costituisce o rafforza una posizione dominante nel mercato
       comune o in una parte sostanziale di esso. Le imprese che danno vita alla joint venture
       COGEF non sono attualmente presenti nel mercato delle prestazioni complementari al
       sistema previdenziale pubblico. Inoltre, la specificità dei fondi pensione rende tali
       prodotti, seppure vicini, profondamente diversi dalle assicurazioni del ramo vita e
       induce ad escluderne un rapporto competitivo diretto(2). La Commissione ritiene,
       dunque, che l'operazione in esame non conduce alla creazione o al rafforzamento di
       una posizione dominante, non comportando alcuna addizione di parti di mercato.
       L'imminente e già avviata creazione da parte di altri importanti gruppi finanziari ed
       assicurativi italiani di imprese che opereranno nello stesso mercato di COGEF
       permette, inoltre, di escludere che, nonostante la forte posizione di Generali nel settore
       delle assicurazioni sulla vita, l'effetto conglomerale dell'operazione possa condurre alla
       creazione di una posizione dominante sul mercato rilevante.
V.     RESTRIZIONI ACCESSORIE
17.    L'accordo costitutivo di COGEF prevede alcune restrizioni accessorie. In particolare
       le società madri si impegnano:
       a) a non esercitare in Italia o a favore di soggetti italiani attività che siano in
       concorrenza con quelle esercitate dalla COGEF (art. 3,3° c. accordo quadro)
       b) nel caso in cui Flemings dovesse decidere di esercitare il diritto di dismissione della
       propria partecipazione dopo il quinto anno di attività della filiale comune, la stessa si
       impegna a non esercitare attività analoga a quella esercitata per COGEF o in
       concorrenza con l'attività svolta da quest'ultima per tre anni.
(2)
       Una polizza assicurativa sulla vita è infatti caratterizzata dalla generalità dei soggetti ai quali
       si rivolge, dalla flessibilità di scelta lasciata ai singoli individui per le modalità ed i tempi di
       erogazione delle prestazioni, nonchè dall'assenza di qualsiasi vincolo con le vicende lavorative
       del soggetto beneficiario. Al contrario, un fondo pensione costituisce un sistema di copertura
       previdenziale che delimita l'ambito dei propri beneficiari ai soli lavoratori, siano essi autonomi
       o dipendenti, e che si evolve nelle proprie caratteristiche intrinseche attraverso l'adeguamento
       all'evoluzione della posizione lavorativa del beneficiario (cfr. la possibilità di trasferimento da
       un fondo pensione ad un altro in caso di cambiamento dell'attività professionale svolta). Infine,
       un'importante differenza è costituita dal trattamento fiscale di maggior favore riconosciuto ai
       fondi pensione rispetto alle assicurazioni sulla vita.
                                                      4

         c) a promuovere i servizi resi dalla COGEF anche per il tramite delle reti di vendita
         costituite dalle filiali del gruppo COMIT, dai promotori finanziari di GenerComit
         Distribuzione SIM e dalle agenzie, generali ed in appalto, di Assicurazioni Generali
         (cfr.art.3, 2° c., dell'accordo quadro) e, al tempo stesso, a non promuovere, attraverso
         le stesse reti di vendita, servizi che siano in concorrenza con quelli offerti dall'impresa
         comune;
18.      La clausola sub a) può essere ammessa in quanto esprime la realtà economica
         dell'operazione. La clausola sub b) risulta direttamente legata e necessaria alla piena
         ed efficace realizzazione dell'operazione di concentrazione e deve quindi essere
         considerata ad essa accessoria. La clausola sub c) mette a disposizione della filiale per
         tutta la fase di avvio una rete di distribuzione esistente, senza peraltro domandare un
         uso esclusivo di tale rete distributiva alla nuova impresa comune. Per queste ragioni
         pare anch'essa direttamente legata e necessaria alla piena ed efficace realizzazione della
         concentrazione; tuttavia la Commissione ritiene che la durata del suo carattere
         accessorio debba essere limitata a cinque anni a partire dall'effettiva entrata in funzione
         della joint venture.
VI.      CONCLUSIONE
19.      Per le ragioni precedenti, la concentrazione proposta non solleva seri dubbi sulla sua
         compatibilità con il mercato comune.
                                               *        *
                                                   *
Per queste ragioni la Commissione ha deciso di non opporsi alla operazione notificata e di
dichiararla compatibile con il mercato comune. La presente decisione è adottata ai sensi
dell'articolo 6, paragrafo 1 (b) del Regolamento del Consiglio n°. 4064/89.
                                                          Per La Commissione
                                                   5
