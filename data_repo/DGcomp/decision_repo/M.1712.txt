                             COMMISSIONE DELLE COMUNITA’ EUROPEE
                                                                   Bruxelles, li 12.01.2000
                                                                   SG (2000) D/100503
                                                                             VERSIONE PUBBLICA
      Nella versione pubblicata di questa decisione sono
      state omesse alcune informazioni ai sensi dell'art.          REGOLAMENTO CONCENTRAZIONI
      17(2) del Regolamento del Consiglio (CEE)                           DECISIONE EX ART. 6(1)(b)
      N. 4064/89 riguardante la non divulgazione di
      segreti professionali ed altre informazioni riservate.
      Le omissioni sono dunque cosi' evidenziate [...].
      Laddove possibile, l'informazione omessa é stata
      sostituita dall'indicazione di una scala di valori o da
      una indicazione generale.                                             Alle parti notificanti
    Oggetto : Caso n. Comp/M. 1712 Generali-INA
                  Notifica del 3.11.1999 a norma dell'articolo 4 del regolamento (CEE) n. 4064/89
                  del Consiglio
    1.      Il 3.11.1999 è pervenuta alla Commissione la notifica, a norma dell'articolo 4 del
            regolamento (CEE) n. 4064/89 del Consiglio1, come da ultimo emendato dal
            Regolamento (CE) n. 1310/972, di un progetto di concentrazione con cui Assicurazioni
            Generali S.p.A. (“Generali”) acquisisce, ai sensi dell'articolo 3, paragrafo 1, lettera b) di
            detto regolamento, il controllo del gruppo INA (“INA”) attraverso offerta pubblica di
            acquisto e di scambio. La notifica, dichiarata dalla Commissione incompleta sotto il
            profilo sostanziale, è stata completata il 18.11.1999.
    2.      In esito all'esame della notifica, la Commissione è giunta alla conclusione che
            l'operazione rientra nel campo d'applicazione del regolamento (CEE) n. 4064/89 del
            Consiglio e, a condizione che vengano rispettati gli impegni di cui ai punti da 1 a 8, il
            cui testo è allegato alla presente decisione, non suscita seri dubbi per quanto riguarda la
            sua compatibilità con il mercato comune e con il funzionamento dell'accordo SEE.
  1 GUCE n. L 395 del 30.12.1989; versione rettificata : GUCE n. L 257 del 21.09.1990, pag. 13.
2 GUCE n. L 180 del 09.07.1997, p.1.
    Rue de la Loi 200, B-1049 Bruxelles - Belgique
    Téléphone: standard 299.11.11
    Télex: COMEU B 21877. Adresse télégraphique: COMEUR Bruxelles.

I.    ATTIVITÀ DELLE PARTI E DESCRIZIONE DELL'OPERAZIONE
3.    Assicurazioni Generali S.p.A. (in seguito Generali) è una compagnia di assicurazioni che
      svolge attività di assicurazione e riassicurazione nel settore danni ed in quello vita
      nonché attività di capitalizzazione. Generali è a capo di un gruppo operante nel settore
      assicurativo in Italia ed all’estero.
4.    INA S.p.A. (in seguito INA) è una compagnia di assicurazioni che è a capo di un
      gruppo attivo principalmente in Italia nel settore assicurativo, vita e danni, nell’asset
      management e nel settore bancario.
5.    L’operazione notificata consiste nell’acquisizione da parte di Generali del controllo di
      INA. L’acquisizione, concordata con i competenti organi di amministrazione di INA, è
      avvenuta mediante un’offerta pubblica di acquisto e scambio lanciata da Generali sulla
      totalità delle azioni ordinarie di INA. In data 17 novembre 1999, la Commissione
      Nazionale per la società e la borsa (« CONSOB ») ha autorizzato la presentazione al
      mercato del documento d’offerta, e l’offerta è stata portata a termine con successo il
      14 dicembre 1999.
6.    L’acquisizione da parte di Generali del controllo di INA costituisce una
      concentrazione ai sensi dell’articolo 3(1)(b) del regolamento sul controllo delle
      concentrazioni.
II.   DIMENSIONE COMUNITARIA
7.    Il fatturato totale realizzato a livello mondiale dall’insieme delle imprese interessate è
      superiore a 5mrd di EURO ( EURO 32.286.552.000 per Generali e EURO
      5.233.000.000 per INA) ed il fatturato totale realizzato individualmente all’interno
      della Comunità dalle due imprese interessate è superiore a EURO 250m ( EURO
      28.578.682.000 per Generali e oltre 5.190.000.000 per INA). Inoltre, a differenza di
      INA, che realizza piu’ dei due terzi del proprio fatturato in Italia, Generali non realizza
      piu’ dei due terzi del proprio fatturato in Italia. L’operazione notificata ha, pertanto,
      dimensione comunitaria; essa non costituisce tuttavia un caso oggetto di cooperazione
      nel quadro dell'accordo SEE, ai sensi dell'articolo 57 di tale accordo.
III. COMPATIBILITÀ CON IL MERCATO COMUNE
8.    Il settore interessato dalla presente operazione è quello assicurativo. La Commissione
      nelle sue precedenti decisioni3 ha ripartito tale settore nel seguente modo:
      - assicurazione vita,
      - assicurazione danni e
      - riassicurazione.
VITA
3   Cfr Caso IV/M.1193 AXA-UAP/Royale Belge.
                                                     2

A.    Mercati del prodotto rilevanti
9.    La Commissione ha ritenuto in passato che nel settore dell’assicurazione vita possono
      individuarsi tanti differenti mercati del prodotto quanti sono i differenti tipi di
      assicurazione e di rischio coperti, in considerazione delle finalità, delle caratteristiche e
      dei premi, che sono chiaramente distinti dal punto di vista del consumatore, nonché del
      diverso quadro regolamentare4.
10.   In Italia i prodotti assicurativi sulla vita sono classificati, in base ad una distinzione
      introdotta a partire dell’esercizio finanziario 1998, nei seguenti Rami:
    • Ramo I: Assicurazioni sulla durata della vita umana;
    • Ramo II: Assicurazioni di nuzialità, assicurazioni di natalità;
    • Ramo III: Assicurazioni di cui al Ramo I e II connesse con I fondi d’investimento;
    • Ramo IV: Assicurazioni malattia (gestite con le tecniche proprie del ramo vita);
    • Ramo V: Operazioni di capitalizzazione;
    • Ramo VI: Operazione di gestione di fondi collettivi.
11.   Nel mercato italiano non vi sono società attive nei rami II e IV, che non saranno pertanto
      trattati ulteriormente.
 Descrizione dei prodotti assicurativi
 Ramo I
12.   La raccolta dei premi lordi contabilizzati delle polizze del Ramo I è stimata ammontare a
      circa il 50% del fatturato complessivo del settore nel 1999.
13.   La caratteristica comune dei prodotti del Ramo I è che l’assicuratore s’impegna a pagare
      una certa somma di denaro al verificarsi di un evento collegato alla vita umana, vale dire
      la morte dell’assicurato o il raggiungimento di una certa età. I prodotti che rientrano in
      questo ramo sono: i) le polizze “caso morte”, ii) le polizze “caso vita senza
      controassicurazione” e iii) le polizze “di tipo misto”.
14.   Nelle polizze caso morte, che in termini di raccolta rappresentano all’incirca l’1% del
      totale del Ramo I, l’assicuratore corrisponde la prestazione al beneficiario della polizza
      in caso di morte (e/o di invalidità permanente) dell’assicurato, entro il termine definito
      nel contratto di assicurazione. Nel caso in cui detto termine trascorra senza che l’evento
      assicurato si realizzi, il corrispettivo pagato dall’assicurato resta acquisito alla
      compagnia.
4   Caso IV/M. 859 Generali/Prime.
                                                     3

15.  Nelle polizze caso vita senza controassicurazione l’assicuratore corrisponde la
     prestazione in caso di sopravvivenza dell’assicurato. Esistono due varianti di tale tipo di
     polizza: a) il pagamento è effettuato se ad una data determinata l’assicurato è ancora in
     vita, e nell’ipotesi in cui l’assicurato muoia prima di questa data l’assicurazione trattiene
     i premi versati; b) il beneficiario riceve una rendita vitalizia contro pagamento di una
     certa somma di denaro.
16.  Nelle polizze di tipo misto l’assicuratore corrisponde una prestazione sia in caso di
     morte che in caso di sopravvivenza dell’assicurato. Le polizze caso vita con
     controassicurazione, che contengono un clausola che prevede la restituzione dei premi
     versati in caso di premorienza, sono assimilabili alle polizze di tipo misto.
 Ramo III
17.  La raccolta dei premi lordi contabilizzati delle polizze del Ramo III dovrebbe essere pari
     a circa il 40% del settore nel 1999.
18.  I prodotti di questo ramo sono contratti di assicurazione le cui prestazioni sono
     direttamente collegate al valore di quote di fondi d’investimento, indici azionari o altri
     valori di riferimento (per es. titoli azionari). Nel primo caso si parla di polizze unit
     linked, nel secondo e nel terzo caso di polizze index linked. L’assicurato contro
     versamento di un premio unico acquista le quote di un fondo interno o esterno alla
     compagnia di assicurazione; le prestazioni dell’assicuratore sono, dunque, espresse in un
     certo numero di quote di un fondo. L’elemento che differenzia tali contratti da quelli del
     Ramo I è che l’assicurato si accolla il rischio finanziario derivante dall’oscillazione del
     valore delle quote, mentre il rischio assicurativo (il cd. rischio demografico) rimane a
     carico dell’assicuratore. Soltanto una percentuale minima del premio (2-10/1000) è
     destinata a copertura del rischio demografico. Inoltre, l’assicurato puo’ richiedere in
     qualunque momento la liquidazione del capitale, che sarà pari al valore delle quote al
     momento della richiesta. Qualora, invece, l’assicurato muoia il beneficiario riceverà un
     capitale pari al valore delle quote aumentato di una percentuale prestabilita individuata
     in funzione dell’età dell’assicurato al momento del decesso.
 Ramo V
19.  Rientrano in tale Ramo i contratti con cui un’impresa si impegna, senza convenzione
     relativa alla durata della vita umana, a pagare somme o a consegnare titoli od altri beni,
     al decorso di un termine poliennale, in corrispettivo di versamenti, premi o conferimenti.
     Con tali contratti il cliente affida alla compagnia di assicurazione una determinata
     somma di denaro per un determinato periodo di tempo a fronte di un rendimento minimo
     garantito (fissato attualmente dall’ISVAP in misura non superiore al 2,5% del capitale
     versato).
 Ramo VI
                                                    4

20.   Si tratta di operazioni, assimilabili ai fondi pensione, di gestione di fondi collettivi
      costituiti per l’erogazione di prestazioni in caso di morte, di vita o di cessazione o
      riduzione della capacità lavorativa. Nel 1998 la raccolta dei premi per il Ramo VI
      rappresentava soltanto lo 0,1% del settore: Generali è attiva in tale Ramo con una quota
      di mercato molto modesta ed inferiore all’1%, mentre INA non opera in questo mercato.
      Il Ramo VI non sarà, pertanto, preso in considerazione ulteriormente nel corso della
      decisione.
 La posizione delle parti
21.   Generali sostiene che per una corretta definizione del mercato è necessario distinguere
      fra prodotti a contenuto meramente finanziario e prodotti a contenuto previdenziale. Il
      settore vita avrebbe subito nel tempo una tale evoluzione che oggi la maggior parte delle
      polizze vita sarebbero percepite dal consumatore come strumenti finanziari in
      concorrenza con le altre forme di gestione del risparmio presenti sul mercato (titoli di
      stato, fondi comuni d’investimento, etc.). Gli unici prodotti del Ramo I che
      continuerebbero ad assolvere una funzione esclusivamente previdenziale sarebbero le
      polizze caso morte e caso vita senza controassicurazione. Le altre polizze del Ramo I
      costituirebbero delle forme di investimento del risparmio perfettamente sostituibili con
      alcuni prodotti tipicamente finanziari e con le operazioni di capitalizzazione di cui al
      Ramo V che sarebbero del tutto prive della componente demografica. Inoltre, le polizze
      del Ramo III, dove il rischio demografico sarebbe quasi nullo mentre il rischio
      finanziario è a carico dell’assicurato, sarebbero assimilabili ai fondi comuni
      d’investimento mobiliare.
22.   Alla luce di queste considerazioni Generali individua i seguenti mercati rilevanti del
      prodotto:
      a) il mercato dei prodotti finanziari (titoli del debito pubblico, buoni fruttiferi postali e
      certificati di deposito) e delle polizze “caso vita con controassicurazione” e “di tipo
      misto” del Ramo I nonché delle polizze del Ramo V;
      b) il mercato delle polizze del Ramo III ed i fondi comuni d’investimento;
      c) il mercato delle polizze a carattere previdenziale del Ramo I.
La posizione della Commissione
23.   La Commissione ritiene che, sebbene in determinati casi gli utenti possano sottoscrivere
      polizze assicurative aventi come finalità prevalente l’impiego del risparmio, le
      caratteristiche dei prodotti assicurativi sono tali da escludere una completa sostituibilità
      con i prodotti puramente finanziari. La Commissione, per le ragioni che saranno esposte
      in seguito, non condivide la classificazione proposta dalle parti, ma fondandosi sulla
      classificazione vigente in Italia5 ha delimitato i mercati rilevanti del prodotto nel
      seguente modo.
5   Cfr; D.lgs n. 174, del 17 marzo 1995 e d.lgs. n.173, del 26 maggio 1997, che recepiscono le Direttive
    91/647/CEE e 92/96/CEE, in materia di assicurazione diretta sulla vita e di conti annuali e conti
    consolidati delle imprese di assicurazione.
                                                        5

Ramo I
24. Tutti i prodotti di cui al Ramo I presentano un carattere di previdenza e di
    capitalizzazione in quanto mirano ad assicurare al beneficiario un capitale o una rendita
    al verificarsi di un evento attinente alla vita umana. Con tali polizze l’assicuratore si
    assume il rischio legato alla durata della vita umana, ovvero la possibilità che un evento
    certo (la morte) si verifichi in un momento prossimo piuttosto che in un altro remoto.
    Tuttavia, vi è una differenza fra le polizze caso morte e caso vita senza
    controassicurazione, da un lato, e le polizze miste e le polizze con controassicurazione
    dall’altro. Nelle prime l’incertezza delle prestazioni, ovvero l’elemento aleatorio, assume
    un’importanza maggiore. Nelle polizze “caso morte” la prestazione dell’assicuratore è
    puramente eventuale in quanto è dovuta soltanto nell’ipotesi in cui la morte si realizzi
    nel termine previsto dal contratto, in caso contrario i premi pagati restano acquisiti
    dall’assicuratore. Lo stesso discorso vale per la prima variante delle polizze caso vita
    senza controassicurazione dove l’assicuratore effettua il pagamento soltanto se ad una
    determinata data l’assicurato sia ancora vivo, mentre nell’ipotesi in cui l’assicurato
    muoia prima di tale data la compagnia trattiene i premi sino ad allora riscossi. Nella
    seconda variante, quella del pagamento immediato, la prestazione è certa, ma la sua
    durata ed il suo ammontare possono variare notevolmente in funzione dalla durata della
    vita dell’assicurato. Nelle polizze di tipo misto ed in quelle caso vita con
    contrassicurazione, l’incertezza delle prestazioni continua a sussistere, ma riveste una
    rilevanza minore in quanto, nonostante la prestazione sia in ogni caso dovuta,
    l’ammontare della stessa dipende da eventi incerti, vale a dire dal fatto che la morte si
    realizzi nel termine previsto dal contratto o che l’assicurato sia in vita alla fine di tale
    termine.
25. Le parti hanno fornito, come esempi di polizza caso vita con controassicurazione, due
    polizze caso vita a capitale differito (a premio unico e annuo) della durata di dieci anni.
    L’incertezza e la variabilità della prestazione è illustrata dal fatto che, nella polizza a
    premio unico pari a 10.000 Euro, qualora, ad esempio, al quinto anno l’assicurato decida
    di recedere dal contratto e chiederne la liquidazione riceverà [….] Euro; mentre,
    nell’ipotesi in cui invece l’assicurato muoia nello stesso anno gli aventi diritto
    riceveranno soltanto […] Euro; nel caso in cui l’assicurato rimanga in vita alla scadenza
    del contratto la prestazione sarà pari a […] Euro.
26. Per cio’ che concerne la sostituibilità delle polizze del Ramo I con alcuni strumenti
    finanziari del risparmio gestito, la Commissione è dell’avviso che le polizze caso morte
    e caso vita senza contrassicurazione sono prodotti assicurativi puri completamente
    distinti dagli strumenti finanziari; questa posizione è peraltro condivisa da Generali.
    Riguardo alle altre polizze del Ramo I la Commissione ritiene che si tratti pur sempre di
    prodotti assicurativi non assimilabili ai prodotti finanziari citati nella notifica. La tesi di
    Generali secondo cui esisterebbe un mercato degli strumenti finanziari in cui le polizze
    di tipo misto e caso vita con controassicurazione coesisterebbero con i buoni fruttiferi
    postali, i buoni del tesoro ed i certificati di deposito non puo’ essere accolta. Infatti, tali
    strumenti finanziari sono prodotti eterogenei aventi rendimenti e caratteristiche distinte
    dai prodotti assicurativi del Ramo I e per i quali il rendimento non dipende affatto da
    avvenimenti legati alla durata della vita umana. A titolo d’esempio un buono fruttifero
    postale ordinario è acquistato senza spese, produce un interesse annuo netto del 2,62%
    durante il periodo dal primo al quinto anno ed è infruttifero se riscosso prima di un anno.
    Al contrario, nella suddetta polizza vita a premio unico pari a 10.000 Euro l’assicuratore
    trattiene […] Euro a titolo di spese di gestione e […] Euro come premio di rischio, ed il
                                                    6

    rendimento varia a seconda che l’assicurato chieda la liquidazione anticipata del capitale
    oppure muoia prima che il contratto arrivi a scadenza o rimanga in vita alla scadenza.
27. Inoltre, le polizze assicurative sono sottoposte ad un regime fiscale differente e
    beneficiano di determinati vantaggi di cui non godono i suddetti prodotti finanziari e che
    differenziano nettamente le due categorie di prodotti agli occhi del consumatore. Per cio’
    che riguarda la disciplina fiscale delle polizze assicurative è opportuno rilevare che: (i) i
    premi versati sono detraibili, a certe condizioni ed entro certi limiti, dall’imposta sul
    reddito delle persone fisiche; (ii) le prestazioni assicurative sono tassate al momento
    della loro erogazione per il 60% dell’ammontare lordo percepito in caso di rendita
    vitalizia; (iii) la prestazione erogata in caso di morte è esente da imposta sul reddito e
    non concorre a formare l’attivo ereditario ai fini dell’imposta sulle successioni. Per
    quanto concerne gli altri vantaggi, le polizze sono impignorabili ed insequestrabili ed i
    capitali liquidati in caso di morte sono esclusi dall’asse ereditario.
28. Alla luce delle suddette considerazioni, ai fini della valutazione dell’operazione in esame
    le polizze del Ramo I saranno considerate come appartenenti ad un unico mercato. Non
    è, inoltre, necessario stabilire se le polizze caso morte e caso vita senza
    controassicurazione facciano parte di un mercato distinto perché una definizione piu’
    precisa del mercato non avrebbe nessuna influenza sulla valutazione dell’operazione.
Ramo III
29. Le polizze di cui al Ramo III sono prodotti aventi carattere prevalentemente finanziario,
    che si distinguono comunque da prodotti puramente finanziari, quali i fondi comuni
    d’investimento, a causa della pur sempre presente componente aleatoria legata a rischi
    concernenti la vita umana. Delle altre importanti differenze sono rappresentate, come
    sopra rilevato, dal diverso trattamento fiscale delle polizze assicurative e dei prodotti del
    risparmio gestito, nonche dal diverso regime relativo ai diritti dei creditori e degli eredi.
    Al fine di illustrare la diversa disciplina tributaria delle polizze assicurative vale
    ricordare, a titolo d’esempio, che il risultato di gestione di un fondo comune viene
    tassato annualmente sulla plusvalenze realizzate, mentre il versamento dell’imposta
    relativa ad una polizza unit-linked è effettuato soltanto al termine del contratto; il titolare
    della polizza usufruisce, quindi, del vantaggio di poter continuare a reinvestire anche la
    parte d’imposta annuale altrimenti dovuta.
Ramo V
30. Le polizze del Ramo V sono prodotti aventi contenuto esclusivamente finanziario in
    quanto sono del tutto privi della componente demografica. Tali polizze, pur beneficiando
    dei vantaggi ed essendo assoggettate al regime fiscale proprio dei prodotti assicurativi,
    sembrano essere assimilabili a dei prodotti puramente finanziari quali i titoli del debito
    pubblico e le obbligazioni. Ai fini dell’esame del caso di specie non è, tuttavia,
    necessario stabilire se vi sia perfetta sostituibilità fra questi diversi tipi di prodotti in
    quanto anche se le polizze assicurative del Ramo V venissero considerate come facenti
    parte di un mercato del prodotto distinto l’operazione non creerebbe problemi
    concorrenziali. La definizione esatta di questo mercato puo’, quindi, essere lasciata
    aperta.
B.  Mercato geografico rilevante
                                                   7

31.   La Commissione ha ritenuto in precedenti decisioni che sebbene il mercato
      dell’assicurazione possa diventare piu’ aperto, il mercato geografico del prodotto al
      momento appare essere nazionale in considerazione delle differenze nei canali di
      distribuzione, nelle preferenze dei consumatori e nella regolamentazione. 6
32.   Per cio’ che concerne il settore vita, risulta dalle informazioni raccolte nel corso
      dell’indagine preliminare svolta dalla Commissione che le principali compagnie di
      assicurazione sono presenti, in misura piu’ o meno capillare, sull’insieme del territorio
      nazionale. In particolare tali compagnie sembrano avere una presenza stabile nei
      capoluoghi di provincia e negli altri comuni di piu’ rilevante peso economico, fatta
      eccezione per le aree piu’ periferiche del paese. Nei piccoli comuni soltanto un ristretto
      numero di operatori ha una presenza relativamente stabile, tramite sub-agenzia, mentre
      le altre compagnie ricorrono a presidi mobili, quali i promotori ed i venditori diretti. I
      premi non sono, inoltre, soggetti a differenziazione territoriale. Data l’omogeneità delle
      condizioni dell’offerta sul territorio nazionale è ragionevole concludere che nel caso di
      specie il mercato interessato dall’operazione è l’intero territorio italiano.
DANNI
A.    Mercati del prodotto rilevanti
33.   Anche nel settore danni la Commissione ritiene che possano essere individuati tanti
      mercati del prodotto quanti sono i differenti tipi di assicurazione e di rischio coperti. Nel
      caso di specie, allo scopo di definire i diversi mercati del prodotto in funzione dei rischi
      coperti, è possibile far ricorso alla distinzione per rami assicurativi prevista dalla
      legislazione italiana. Tale definizione è condivisa dalle parti.
      I mercati del prodotto interessati dalla concentrazione nel ramo danni sono i seguenti:
Assicurazione Responsabilità Civile (“RC”) Generale
34.   Tale tipo di assicurazione, che rappresenta il 7,6% del totale della raccolta danni,
      garantisce gli assicurati contro quanto siano tenuti a pagare a titolo di responsabilità
      civile per danni sia a persone che a cose (o per perdite patrimoniali) involontariamente
      causati a terzi fino a concorrenza di un determinato massimale.
Assicurazione R.C. autoveicoli terrestri
35.   Tale mercato, che da solo costituisce in termini di raccolta premi circa il 50% di tutto il
      settore danni, copre la responsabilità civile del conducente e del proprietario del veicolo
      per i danni causati a terzi durante la circolazione stradale.
Assicurazione Incendio ed elementi naturali
36.   Tali polizze rappresentano il 7% del settore danni ed assicurano beni immobili, come
      fabbricati ed impianti, e beni mobili (arredamento delle abitazioni, attrezzature,
6   Cfr. Caso Generali/Prime e AXA-UAP/Royale Belge, citati prima.
                                                     8

      macchinari, merci e scorte di vario genere) contro gli incendi, gli scoppi, le esplosioni e
      gli eventi naturali.
Assicurazioni altri danni ai beni
37.   Tale tipo di assicurazione rappresenta il 6,6% dell’intero settore danni e copre i danni ai
      beni causati da eventi diversi da quelli previsti dal Ramo incendio e comprende, per
      esempio, le garanzie furti, grandine, ed i danni elettrici.
Assicurazioni infortuni
38.   Tale ramo rappresenta il 9,1% del settore danni e copre i danni da diminuzione o perdita
      della capacità lavorativa che possano derivare agli assicurati a causa di infortuni a cui
      consegua la morte, l’invalidità permanente al lavoro, totale o parziale, l’inabilità
      permanente al lavoro nonché il sostenimento di spese sanitarie. I beneficiari di questo
      tipo di assicurazione sono prevalentemente i collaboratori di impresa e le relative polizze
      sono stipulate dalle aziende per assolvere ad obblighi derivanti da contratti collettivi di
      lavoro oppure come fringe benefits.
Assicurazione malattia
39.   Queste polizze, che rappresentano il 4,5% del settore danni, garantiscono gli assicurati
      contro rischi legati alla salute e possono essere stipulate da un singolo per tutelare se
      stesso e/o il nucleo familiare, ovvero dal titolare dell’azienda a beneficio dei propri
      dipendenti.
Assicurazione assistenza
40.   Tali polizze, che rappresentano lo 0,7% del settore danni, hanno ad oggetto le
      prestazioni di un servizio di assistenza a favore degli assicurati che vengano a trovarsi in
      difficoltà a seguito del verificarsi di un evento fortuito, ad esempio, relativo ad un
      autoveicolo (invio carro attrezzi, auto sostitutiva, ecc.) o di un imprevisto durante un
      viaggio (rimpatrio sanitario, ecc.).
Assicurazioni perdite pecuniarie di vario genere
41.   Questo tipo di assicurazione, che rappresenta lo 0,6% del ramo danni, riguarda il rischio
      di perdite pecuniarie derivanti dall’interruzione dell’attività imprenditoriale in
      conseguenza di danni materiali provocati, ad esempio, da un incendio o da altri eventi
      naturali ed atmosferici.
B.    Mercato geografico rilevante
42.   La Commissione considera che, per le stesse ragioni illustrate in relazione ai prodotti
      vita, anche nel settore danni il mercato geografico ha dimensione nazionale. A differenza
      delle polizze vita, le tariffe di certi prodotti assicurativi danni contengono delle
      differenziazioni per zona geografica. Possono citarsi, a titolo d’esmpio, la tariffa
      dell’assicurazione contro il rischio derivante dalla grandine che per ragioni climatiche ha
      una forte connotazione territoriale, oppure le tariffe del ramo malattia che variano a
      seconda della zona di residenza dell’assicurato, ed in funzione del fatto che in alcune
      zone metropolitane il costo della sanità privata è piu’ elevato rispetto al resto del paese.
      La variabilità territoriale dei premi è tuttavia dovuta a fattori oggettivi che determinano
                                                     9

     la probabilità del verificarsi del sinistro e valgono per tutti gli assicuratori, senza pertanto
     alterare le condizioni della concorrenza sul territorio nazionale.
SETTORE BANCARIO
43.  Entrambe le parti sono presenti, seppure in misura marginale, nel mercato bancario
     italiano. INA opera in tale settore tramite il Banco di Napoli in cui detiene una
     partecipazione del 51% (il restante 49% è detenuto da BNL) e Generali tramite la Banca
     Generali S.p.A che esercita attività bancaria ed attività finanziarie connesse. Il Banco di
     Napoli raggiunge, in termini sia di depositi che di impieghi, quote di mercato pari
     all’incirca al 3% e la Banca Generali, che ha iniziato le proprie attivà nel gennaio 1999,
     ha conseguito una quota di mercato inferiore all’1%. L’operazione non esplicherà degli
     effetti di rilievo nel settore bancario che non risulta, pertanto, interessato dalla
     concentrazione.
INTERMEDIAZIONE MOBILIARE
44.  Generali ed INA svolgono entrambe attività d’intermediazione mobiliare in Italia.
     Generali opera in questo mercato tramite una serie di società d’intermediazione
     mobiliare che insieme raggiungono una quota di mercato del 4,75%, mentre la quota di
     mercato del gruppo INA è inferiore all’1%. La concentrazione realizzerà un effetto
     meramente marginale in questo mercato che non è, dunque, interessato dall’operazione e
     non sarà ulteriormente preso in considerazione.
Analisi e valutazione
VITA
45.  A titolo preliminare è necessario precisare che Generali sostiene nella notifica che nella
     valutazione dell’impatto concorrenziale dell’operazione dovrebbero essere escluse le
     attività di Banco di Napoli e di Bnl Vita in quanto in caso di successo dell’offerta
     lanciata su INA tali partecipazioni (in seguito “le partecipazioni bancarie”) sarebbero
     cedute a San Paolo IMI. Infatti, ai sensi di una scrittura privata conclusa il 16 novembre
     1999 da Generali e San Paolo IMI “Generali si impegnano a compiere ogni migliore
     sforzo e tutto quanto lecitamente in proprio potere, anche quale socio di controllo e
     comunque di riferimento (…) al fine di far si che siano attribuiti a San Paolo IMI, con le
     modalità infra previste ed a richiesta del San Paolo IMI” tutte le partecipazioni bancarie
     di INA, ed in particolare le partecipazioni di controllo di quest’ultima nel Banco di
     Napoli e nella Bnl Vita. Pertanto, secondo Generali, le partecipazioni bancarie detenute
     da INA non assumerebbero alcuna rilevanza ai fini della valutazione della presente
     operazione di concentrazione. La Commissione non condivide questa posizione per i
     seguenti motivi. Con la suddetta scrittura privata Generali ha concesso un’opzione a San
     Paolo IMI che si riserva la facoltà di accettare, ma non è vincolata all’acquisto. Non vi è,
     dunque, certezza circa l’effettivo trasferimento delle partecipazioni bancarie di INA a
     San Paolo IMI in quanto quest’ultima potrebbe decidere di non acquistare o, comunque,
     di acquistare soltanto alcune delle suddette partecipazioni (tale possibilità è
     espressamente contemplata all’articolo 3.7 della scrittura privata). Per tali motivi la
     Commissione non terrà conto della suddetta scrittura privata ed al contrario prenderà in
     considerazione le partecipazioni bancarie di INA ai fini dell’esame del caso di specie.
                                                     10

46.    In seguito all’operazione in esame la nuova entità diventerà il gruppo leader nel settore
       vita conseguendo, nei mercati di cui ai Rami I e III, delle quote di mercato di gran lunga
       superiori a quelle dei concorrenti nella maggior parte dei mercati interessati
       dall’operazione. In particolare, i dati relativi alle quote di mercato delle principali
       compagnie di assicurazione nei Ramo I, III sono i seguenti:
Ramo I                            1998
Generali                          27,8%
INA                               8%
Allianz/Ras                       10,4%
San Paolo IMI                     6,3%
Montepaschi                       4,3%
Mediolanum                        4,2%
Intesa                            4%
Ramo III                                          1998
Generali                                          11,2%
INA                                               21,7%
Commercial Union/General Accident                 13,8%
San Paolo IMI                                     10,4%
Intesa                                            7,3%
Arca                                              5,6%
                                                  11

Toro/Fiat                                             5,6%
47.  Per cio’ che riguarda le polizze del Ramo V, il gruppo risultante dalla concentrazione
     raggiungerà, in termini di raccolta, una quota di mercato inferiore rispetto a quelle
     conseguite nei Rami I e III e pari al 27,4% (Generali 17,2% e INA 10,2), seguita da altri
     importanti concorrenti quali Toro/Fiat con 19,7% e da SAI con 10,4%. In considerazione
     del piu’ modesto impatto concorrenziale dell’operazione sui prodotti del Ramo V, la
     Commissione ritiene che relativamente a questo tipo di polizze la concentrazione non
     solleva seri dubbi circa la sua compatibilità con il mercato comune.
48.  Per comprendere la reale portata e l’impatto sulla concorrenza dell’operazione è
     necessario, inoltre, esaminarne gli effetti sulla distribuzione, che costituisce il fattore
     chiave di successo nel settore assicurativo. A tal fine è, dunque, necessario descrivere
     brevemente l’organizzazione della rete di vendita delle compagnie assicurative in Italia
     e, piu’ in particolare, di quella delle parti.
Descrizione della distribuzione dei prodotti assicurativi in Italia
49.  I principali canali distributivi utilizzati dalle compagnie di assicurazione sono i seguenti:
     - agenti (pluri e monomandatari),
     - banche,
     - punti vendita diretti (direzioni, agenzie in economia, produttori indipendenti),
     - brokers,
     - promotori finanziari,
     - telefono,
     - altri (canale informatico, mailing, ecc.)
50.  I prodotti vita e quelli danni vengono distribuiti utilizzando gli stessi canali, ma le
     capacità di raccolta dei diversi canali differiscono profondamente nei due settori. In
     particolare, nel settore vita il primo canale è quello bancario con il 43,8% della raccolta,
     seguito dagli agenti con il 30,5%, dal diretto con il 12,5%, dai promotori con l’11,5% ed
     infine dai brokers con l’1,6%; gli altri canali non distribuiscono ancora prodotti vita. Il
     canale maggiormente in espansione è quello bancario che dal 22,3% nel 1996 è passato
     al 43,8% nel 1998 a scapito degli altri canali. Il fenomeno è ancora piu’ evidente al
     livello della nuova produzione dove il canale bancario ha superato il 70%.
Generali
51.  Generali distribuisce i propri prodotti vita prevalentemente attraverso il canale diretto
     […], seguito dal bancario […] e da quello degli agenti […]. Generali dispone, inoltre, di
     una capillare rete di vendita con […] punti vendita (agenti e sub-agenti) ed ha accesso a
                                                      12

    […] sportelli bancari (di cui […] in esclusiva). Le società del gruppo che operano nel
    ramo vita sono le seguenti:
    i) Generali S.p.A., che distribuisce i propri prodotti tramite il canale tradizionale
    avvalendosi di […] agenzie e […] sub-agenzie;
    ii) Alleanza, che commercializza i prodotti vita utilizzando sia la rete distributiva di tipo
    tradizionale sia una rete di sportelli bancari;
    iii) Assiba, che è una compagnia di bancassicurazione che utilizza esclusivamente il
    canale bancario ed una rete di promotori finanziari;
    iv) La Venezia Assicurazioni, che è una compagnia che opera esclusivamente nel ramo
    vita utilizzando tutti i canali di distribuzione;
    v) Prime Augusta Vita, che è una compagnia che si avvale di tutti i canali di
    distribuzione;
    vi) Risparmio Vita, che è una compagnia di bancassicurazione che utilizza il canale
    bancario e una rete di promotori finanziari.
    vii) Adriavita, che è una compagnia di bancassicurazione che utilizza esclusivamente il
    canale bancario;
    viii) Aurora Assicurazioni (“Aurora”), che è una compagnia che utilizza
    prevalentemente il canale tradizionale e da qualche anno anche il canale bancario;
    ix) Casse e Generali Vita, che è una compagnia di bancassicurazione che utilizza
    esclusivamente il canale bancario.
INA
52. INA distribuisce le proprie polizze vita prevalentemente tramite il canale degli agenti
    […], seguito da quello bancario […], dal diretto […] e dai promotori finanziari […].
    INA opera nel ramo vita con tre compagnie: INA S.p.A., che raccoglie il 69,5% del
    fatturato, BNL Vita con il 29,5% e Fata con l’1%. INA S.p.A. e Fata operano
    prevalentemente tramite agenzia, disponendo di […] punti vendita (agenzie e sub-
    agenzie) dislocati su tutto il territorio nazionale. Bnl Vita è una società di
    bancassicurazione, controllata al 51% da INA e al 49% da BNL, che distribuisce tramite
    i […] sportelli della BNL e del Banco di Napoli.
53. Il gruppo Generali, in seguito all’acquisizione di INA, disporrà di una formidabile
    struttura distributiva diversificata. L’entità risultante dall’operazione raggiungerà una
    quota del […] della raccolta totale del canale diretto ([…] Generali + […] INA), del […]
    del canale agenziale ([…] Generali + […] INA) e del […] del bancario ([…] Generali
    +[…] INA). [In seguito all’ operazione il numero dei punti vendita (agenzie e sub-
    agenzie) del gruppo Generali sarà quasi raddoppiato e la sue rete di sportelli bancari
    aumenterà considerevolmente]. Nessuno dei concorrenti riuscirà ad eguagliare Generali
    in termini di estensione della rete di vendita, ma il divario fra la nuova entità ed i
    concorrenti apparirà ancora piu’ evidente nei singoli canali distributivi. A titolo
    comparativo, Allianz, il piu’ forte concorrente nel Ramo I, raggiunge una quota del […]
    della raccolta del canale degli agenti e del […] del canale bancario, Commercial
                                                   13

      Union/General Accident, il piu’ forte concorrente nel Ramo III, consegue una quota del
      […] della raccolta del canale agenziale e del […] della raccolta del canale bancario, San
      Paolo IMI, la terza società piu’ forte nel Ramo I, ha una quota di mercato pari al […]
      della raccolta nel canale bancario.
54.   Per cio’ che concerne il canale bancario, che rappresenta il canale distributivo piu’
      dinamico ed in espansione a scapito dei canali tradizionali, Generali ed INA potranno
      avvalersi di […] sportelli bancari in esclusiva, rappresentanti all’incirca […] del totale
      degli sportelli bancari che distribuiscono prodotti vita in Italia. Al riguardo è opportuno
      osservare che in Italia gli accordi di distribuzione dei prodotti assicurativi tramite banche
      sembrano essere caratterizzati da un notevole grado di rigidità anche in assenza di
      espressi vincoli contrattuali di esclusiva in quanto le banche sarebbero propense a
      distribuire, per ciascun ramo assicurativo, prodotti di un’unica compagnia7. L’esistenza
      di tale relazione di distribuzione esclusiva di fatto non è stata smentita né da Generali e
      né dalle altre società consultate nel corso dell’instruttoria svolta dalla Commissione.
      Pertanto, se venissero presi in conto anche gli sportelli bancari che distribuiscono
      prodotti Generali, pur non essendo formalmente legati a quest’ultima da un accordo di
      esclusiva, la quota degli sportelli bancari italiani controllata da Generali/INA si
      eleverebbe a circa […].
55.   Per quanto riguarda la distribuzione tramite agenzia, risulta dalle informazioni raccolte
      dalla Commissione nel corso della propria istruttoria che la costituzione di una rete
      capillare articolata su tutto il territorio italiano comporta un elevato costo finanziario e
      costituisce, dunque, una barriera all’entrata. La concentrazione della distribuzione nelle
      mani delle piu’ significative compagnie di assicurazione potrebbe rendere piu’ onerosa
      l’acquisizione da parte di nuove compagnie di assicurazione di agenti monomandatari
      allungando la fase di avviamento commerciale.
56.   In conclusione, considerate le elevate quote di mercato detenute da Generali/INA nei
      mercati assicurativi di cui ai Rami I e III, l’asimmetria esistente fra le quote di mercato
      di Generali/INA e quelle dei concorrenti, la forza distributiva del gruppo, nonché
      l’esistenza di significative barriere all’entrata la Commissione ritiene che l’operazione
      notificata possa creare una posizione dominante nei suddetti mercati e considera che
      l’operazione suscita seri dubbi riguardo la sua compatibilità con il mercato comune.
DANNI
57.   La concentrazione non determina sovrapposizioni elevate nel settore danni considerato
      nel suo insieme dove la quota di mercato detenuta congiuntamente dalle parti sarà in
      media inferiore al 20%, e sarà comunque inferiore al 30% in ciascuno dei Rami. In
      seguito sono riportate le quote di mercato delle parti e dei principali concorrenti nei
      singoli mercati rilevanti:
Assicurazione R.C. generale
7   Cfr. Proveddimento dell’Autorità Garante n. 4390 (1219) Assicurazioni Generali/Unicredito, del
    31.10.1996.
                                                       14

58.   Generali/INA conseguiranno una quota di mercato pari al 24,9% (14,3% Generali +
      10,6% INA) seguiti da Allianz con il 14,9%, Fondiaria con il 10,6%, Reale Mutua con il
      6,4%, SAI con il 5,7%, Unipol con il 4,6% e Toro/Fiat con il 4,4%.
Assicurazione R.C. autoveicoli terrestri
59.   In questo ramo, che è di gran lunga il piu’ importante del settore danni, la compagnia
      leader è Allianz con una quota di mercato del 16,4%. Generali/INA diventeranno il
      secondo piu’ grande operatore con una quota di mercato del 15,6% (7,6% Generali + 8%
      INA), seguiti da SAI con 10,3%, Fondiaria con l’8,6%, Toro/Fiat con il 6,8% e
      Wintherthur con il 4,7%.
Assicurazione incendio ed elementi naturali
60.   Generali/INA raggiungeranno una quota di mercato del 22,9% (16,2% Generali + 6,7%
      INA), seguiti da Allianz con il 14,3%, Fondiaria con il 12,3%, AXA/UAP con il 5,9%,
      Reale Mutua con il 5,7%, Toro/Fiat con il 5,6% e SAI con il 5,3%.
Assicurazione altri danni ai beni
61.   Le parti conseguiranno una quota di mercato del 27,7% (17,2% Generali + 10,5% INA),
      gli altri operatori di rilievo sono Allianz con 12,9%, Fondiaria con 9,8%, SAI con 5,8%,
      Reale Mutua con 5,8% e Toro/Fiat con 5,4%.
Assicurazione infortuni
62.   La quota di mercato delle parti sarà 25,6% (13% Generali + 12,6% INA). La altre piu’
      importanti compagnie presenti sul mercato sono Allianz con 14,2%, Fondiaria con 9,3%,
      SAI con 6%, Reale Mutua con 5,1% e Winterthur con 4,9%.
Assicurazione malattia
63.   Le parti raggiungeranno una quota di mercato del 24,2% (14,6% Generali + 9,6% INA),
      seguiti da Allianz con 12%, SAI con 11,2%, Fondiaria con 9,2%, Toro Fiat con 6,3% e
      Reale Mutua con 4,8%.
Assicurazione assistenza
64.   La quota di mercato detenuta congiuntamente dalle parti sarà pari a 29,6% (23.3%
      Generali + 6.3% INA); gli altri operatori di rilievo sono Allianz con 14,5%, ACI/SARA
      con 9,1%, Fondiaria con 5%, SAI con 4,8% e Winterthur con 3,7%.
Assicurazione perdite pecuniarie
65.   Generali/INA raggiungeranno una quota di mercato del 24% (18,8% Generali + 5,2%
      INA), seguiti da Allianz con 15,2%, Unipol con 8,7%, Toro/Fiat con 5,5%, Carige con
      4,2% e Zurigo con 4%.
66.   I suddetti dati mostrano che il settore danni è caratterizzato dalla presenza di altre
      rilevanti compagnie di assicurazione fra cui spiccano Allianz, Fondiaria e SAI e da una
      ripartizione delle quote di mercato piu’ equilibrata. Pertanto, è ragionevole ritenere che
                                                    15

    l’operazione in esame non produrrà effetti rilevanti nei mercati assicurativi
    corrispondenti ai predetti rami danni.
Modifiche dell’operazione di concentrazione
67. Al fine di dissipare i dubbi sollevati dall’operazione in esame, Generali ha assunto una
    serie di impegni nei confronti della Commissione. Il testo completo di tali impegni è
    allegato alla presente decisione e forma parte integrante della stessa.
68. In forza di tali impegni, Generali cederà le proprie partecipazioni di controllo nel
    capitale sociale delle seguenti compagnie assicurative:
    a) Prime Auguste Vita S.p.A. (“Prime”),
    b) Casse e Generali Vita S.p.A. (“Casse”)
    c) Aurora Assicurazioni S.p.A. (“Aurora”).
69. Generali si è, inoltre, impegnata a cedere la propria partecipazione azionaria al capitale
    sociale di Fondiaria Assicurazioni S.p.A..
70. Generali si è infine impegnata a cedere le partecipazioni detenute da INA nel capitale di
    Banco di Napoli Holding S.p.A. e Banco di Napoli S.p.A. (di seguito “Banco di
    Napoli”), e Bnl Vita S.p.A.
71. Affinché tali dismissioni siano realmente effettive, Generali si è impegnata a cessare
    tutti gli accordi di distribuzione dei prodotti rientranti nel mercato vita attualmente in
    essere con gli acquirenti delle suddette partecipazioni azionarie. Inoltre, per un periodo
    di 24 mesi dalla data delle cessioni Generali si è impegnata a non concludere con tali
    soggetti nuovi accordi di distribuzione per i propri prodotti vita.
72. La Commissione ritiene che, per effetto degli impegni proposti da Generali, l’operazione
    in esame non suscita piu’ seri dubbi circa la sua compatibilità con il mercato comune. In
    particolare, la quota di mercato conseguita globalmente dalle società oggetto di cessione
    nel 1999 si attesta a circa 6,6%, cosi’ ripartito: Bnl Vita [0-5%], Aurora [0-5%], Casse
    [0-5%], Prime [0-5%].Ne risulta che le quote di mercato di Generali/INA nel Rami I e
    III diminueranno sensibilmente e saranno inferiori al 30%, riducendo cosi’ le differenze
    esistenti con i concorrenti. Tale riduzione è ancora piu’ significativa se si tiene conto del
    fatto che la maggior parte delle imprese oggetto di dismissione operano prevalentemente
    tramite il canale bancario, che, come è stato precedentemente osservato, è il canale
    distributivo piu’ dinamico ed in espansione. A titolo di esempio vale notare che la
    raccolta di Bnl Vita nel primo semestre del 1999, Lit […], è aumentata del 70% rispetto
    allo stesso periodo del 1998 e che la raccolta di Casse nel primo semestre del 1999, Lit
    […], è piu’ che quadruplicata rispetto allo stesso periodo dell’anno precedente.
73. Inoltre, le dismissioni avranno conseguenze di rilievo sulla forza distributiva delle parti.
    Infatti, per effetto della cessione di Bnl Vita, che rappresenta la sola società del gruppo
    INA che vende i propri prodotti tramite il canale bancario, verrà completamente
    eliminata la sovrapposizione fra le attività dei due gruppi nel suddetto canale. La
    capacità distributiva di Generali/INA nel canale bancario si ridurrà ulteriormente [oltre il
    15%] a seguito della cessione di Casse che opera esclusivamente in tale canale attraverso
    […] sportelli bancari, di Prime che utilizza […] sportelli bancari e di Aurora con […]
                                                 16

    sportelli. Per quanto attiene al canale distributivo tradizionale, i.e. il canale agenziale, la
    rete distributiva di Generali/INA si ridurrà sensibilmente [oltre il 5%] a seguito delle
    cessioni di Aurora e Prime che globalmente utilizzano […] agenzie in appalto dislocate
    su tutto il territorio nazionale.
74. Vale, infine, notare che differenti membri del Consiglio di Amministrazione di Generali
    ed INA ricoprono anche delle funzioni e cariche negli organi sociali di imprese attive nel
    settore assicurative italiano. In particolare, con riferimento al consiglio di
    amministrazione di Generali si nota che:
    - il dottor Alfonso Desiata, presidente del consiglio di amministrazione di Generali, è
    amministratore e membro del comitato esecutivo di Banca Intesa;
    - il dottor Antoine Bernheim, consigliere di amministrazione di Generali, è membro del
    consiglio di amministrazione di AXA France;
    - il dottor Alberto Pecci, membro del consiglio di amministrazione di Generali, è
    presidente del Consiglio di Amministrazione della Fondiaria Assicurazioni S.p.A.;
    - il dottor Martin Kohlhaussen, consigliere di amministrazione di Generali, è consigliere
    di amministrazione di Winterthur Schweizerische Versicherungs-Gesellschaft;
    - il dottor Luigi Lucchini, consigliere di amministrazione di Generali, è Presidente del
    Consiglio di Amministrazione della Compagnia di Partecipazioni Assicurative e
    Industriali-Compart S.p.A.;
    - il dottor Gerardo Broggini, consigliere di amministrazione di Generali, è anche
    membro del Consiglio di Amministrazione di Minerva Vita S.p.A.
    Con riferimento al consiglio di ammininistrazione di INA si nota che:
    - il dottor Luigi Arcuti, consigliere di amministrazione di INA, è presidente del consiglio
    di amministrazione di San Paolo IMI S.p.A. e di IMI International S.A.;
    - il dottor Franzo Grande Stevens, consigliere di amministrazione di INA, è
    vicepresidente del consiglio di amministrazione di Toro Assicurazioni S.p.A.;
    - il dottor Sandro Molinari, consigliere di amministrazione di INA, è vicepresidente di
    Banca Intesa S.p.A. e consigliere di amministrazione di IMI International S.A.;
75. Generali si è impegnata a compiere quanto legalmente in suo potere affinche’ non
    venga designato quale membro del proprio Comitato Esecutivo alcun soggetto che
    svolga una funzione o ricopra cariche sociali e/o operative in altra societa’ di
    assicurazione presente sul territorio italiano o sia membro del Comitato Esecutivo di
    società che abbiano direttamente o indirettamente il controllo di società di
    assicurazioni presenti presenti sul territorio italiano e non appartenenti al gruppo
    Generali/INA. Generali si è, inoltre, impegnata a non nominare nel Consiglio di
    Amministrazione e nel Comitato Esecutivo di INA persone che svolgano una funzione
    o ricoprano cariche sociali e/o operative in altre società di assicurazioni o siano
    membri del Comitato Esecutivo di società che abbiano direttamente o indirettamente il
    controllo di società di assicurazioni presenti sul territorio italiano.
                                                  17

76. La Commissione prende atto di questo impegno che eliminerà e/o ridurrà i legami
    personali fra tali società concorrenti, attenuando al contempo il rischio di accesso ad
    informazioni commercialmente sensibili nonché di scambio di tali informazioni fra
    concorrenti diretti.
CONCLUSIONE
77. In conclusione, la Commissione considera che gli impegni assunti dalle parti e previsti
    dai punti da 1 a 8 dell’allegato alla presente decisione sono sufficienti a dissipare i dubbi
    sollevati dalla concentrazione. Di conseguenza, a condizione che Generali osservi tali
    impegni, la Commissione ha deciso di non opporsi all’operazione notificata e di
    dichiararla compatibile con il mercato comune e l’accordo SEA. La presente decisione è
    adottata ai sensi dell’articolo 6(1)(b) del Regolamento del Consiglio (CEE) n. 4064/89.
                                                                           Per la Commissione
                                                                                  Mario MONTI
                                                                   Membro della Commissione
                                                  18
