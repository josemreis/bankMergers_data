                       COMMISSIONE DELLE COMUNITÀ EUROPEE
                                                        Bruxelles, 05.03.1996
                                                            VERSIONE PUBBLICA
                                                            REGOLAMENTO CEE N. 4064/89
                                                            DECISIONE IN CONFORMITÀ
                                                            DELL'ART. 6. PAR. 1, LETTERA b)
                                                        Alle parti notificanti
Egregi Signori,
Oggetto:         Caso No. IV/M.707 - Toro Assicurazioni/Banca di Roma
                 Notifica del 02.02.1996 conformemente al Regolamento del Consiglio (CE) No.
                 4064/89
1.     L'operazione proposta riguarda gli accordi (contenuti nella Convenzione sottoscritta in
       data 31 gennaio 1996) in forza dei quali Toro Assicurazioni S.p.A. (Toro) e Banca di
       Roma S.p.A. (Banca di Roma) hanno convenuto di procedere alla costituzione di un
       controllo congiunto relativamente alle imprese Giano Vita S.p.A. (Giano Vita) e Giano
       Assicurazioni S.p.A. (Giano Assicurazioni), già interamente controllate da Toro e operanti
       nel settore assicurativo in Italia, rispettivamente nei rami vita e danni. L'operazione è
       stata notificata alla Commissione il 2 febbraio 1996 conformemente all'articolo 4 del
       Regolamento del Consiglio (CEE) No 4064/89.
2.     Dopo aver esaminato la notificazione la Commissione ha concluso che l'operazione
       notificata rientra nel campo di applicazione del Regolamento del Consiglio No 4064/89
       e non solleva seri dubbi sulla sua compatibilità con il mercato comune.
I.     L'OPERAZIONE
3.     In data 31 gennaio 1996 Toro e Banca di Roma hanno sottoscritto una Convenzione per
       la costituzione di un controllo congiunto relativamente alle imprese Giano Vita e Giano
       Assicurazioni, già interamente controllate da Toro e operanti nel settore assicurativo in
       Italia, rispettivamente nei rami vita e danni. Gli accordi prevedono in particolare un
       aumento del capitale sociale di Giano Vita che sarà interamente sottoscritto da Banca di
       Roma, in modo tale da garantire una partecipazione paritetica di Banca di Roma e di
Rue de la Loi 200 - B-1049 Brussels - Belgium
Telephone: exchange (+32-2)299.11.11
Telex: COMEU B 21877 - Telegraphic address: COMEUR Brussels

     Toro Assicurazioni in Giano Vita; é inoltre prevista la contestuale acquisizione totalitaria
     di Giano Assicurazioni da parte di Giano Vita. A sua volta Banca di Roma metterà a
     disposizione la rete dei propri sportelli e quella di altre due banche da essa controllate
     (Banca Nazionale dell'Agricoltura S.p.A. e Banca Mediterranea S.p.A.) per la
     distribuzione delle polizze assicurative delle due imprese comuni. La Convenzione avrà
     efficacia per un periodo di cinque anni e si intenderà di volta in volta tacitamente
     rinnovata per un eguale periodo, salvo esplicita disdetta di una delle parti.
II.  LE PARTI
4.   Toro appartiene al gruppo Fiat, cui fanno capo anche le società assicurative Prime
     Augusta Vita S.p.A. e Augusta Assicurazioni S.p.A., operanti rispettivamente nei rami
     vita e danni. In ciascuno di tali rami il gruppo Fiat si colloca al settimo posto nella
     graduatoria dei maggiori gruppi assicurativi presenti in Italia.
5..  Banca di Roma, appartiene al gruppo Cassa di Risparmio di Roma ed è una delle
     principali banche attualmente operanti in Italia. Il gruppo, al quale fanno capo anche le
     società Banca Nazionale dell'Agricoltura e Banca Mediterranea, ha una presenza del tutto
     marginale nel settore assicurativo attraverso la società di brokeraggio assicurativo
     Assiaudit S.p.A., il cui fatturato nel 1994 risultava pari a 2,7 milioni di ECU.
III. CONCENTRAZIONE
Controllo congiunto
6.   A seguito dell'operazione descritta in precedenza Banca di Roma e Toro Assicurazioni
     possiederanno ciascuna il 50% del capitale sociale di Giano Vita la quale, a sua volta,
     possiederà il 100% del capitale di Giano Assicurazioni. Sulla base di quanto previsto
     dagli accordi conclusi tra Banca di Roma e Toro, i Consigli di Amministrazione di
     entrambe le imprese comuni saranno composti da cinque membri, di cui due designati
     da ciascuna delle due imprese madri e il quinto, cui sarà attribuita la carica di Presidente,
     designato di comune intesa. Inoltre, tutte le principali deliberazioni dei Consigli di
     Amministrazione di Giano Vita e di Giano Assicurazioni, tra cui quelle concernenti le
     proposte alle assemblee, l'approvazione dei progetti di bilancio e dei piani e programmi
     quinquennali, l'acquisto o la cessione di partecipazioni, il conferimento di poteri delegati
     al Presidente o ad altri amministratori, la nomina dei Direttori Generali, le decisioni
     relative alle politiche di distribuzione e sviluppo dei prodotti, saranno assunte con il voto
     favorevole di almeno quattro membri.
7.   Giano Vita e Giano Assicurazioni saranno quindi soggette al controllo congiunto di Toro
     e Banca di Roma, le quali dovranno entrambe necessariamente intervenire per assicurare
     la gestione delle imprese comuni.
Autonomia funzionale
8.   Le imprese comuni, che sono entrambe società assicurative già esistenti ed operanti,
     predisporranno, gestiranno e venderanno propri prodotti assicurativi con il proprio
     marchio e disporranno di mezzi finanziari, personale e risorse sufficienti per esercitare
     durevolmente le funzioni normalmente svolte da altre imprese assicurative.
                                                 2

9.   Il fatto che Giano Vita e Giano Assicurazioni utilizzeranno la rete di sportelli di Banca
     di Roma non pregiudica il loro carattere di imprese comuni "a pieno titolo". Infatti,
     Banca di Roma opererà semplicemente come agente delle imprese comuni, svolgendo un
     ruolo meramente esecutivo quale semplice detentore di proposte di assicurazione da
     sottoporre alla sottoscrizione degli assicurati ed esattore dei relativi premi. Inoltre,
     entrambe le imprese comuni già si avvalgono - e potranno continuare ad avvalersi - di
     altri canali distributivi, bancari e non. In particolare, Giano Vita ha in corso accordi con
     alcune banche minori (Credito Bergamasco e Banco di S.Marco) per la distribuzione dei
     propri prodotti, che, in base a quanto espressamente stabilito nella Convenzione, potranno
     proseguire anche oltre la loro scadenza prevista al 31.12.1996. Giano Assicurazioni,
     invece, utilizza principalmente il canale brokers e in misura assai più modesta la vendita
     diretta e il canale agenziale.
10. Per tali ragioni Giano Vita e Giano Assicurazioni si configurano come imprese comuni
     "a pieno titolo".
Aspetti di Cooperazione
11. Solo il gruppo Fiat è presente - e continuerà ad esserlo - nei mercati assicurativi delle
     imprese comuni attraverso le società Toro Assicurazioni (e relative controllate), Prime
     Augusta Vita e Augusta Assicurazioni. In tali mercati non opera il gruppo Cassa di
     Risparmio di Roma che è invece presente nel mercato contiguo ma distinto delle attività
     di brokeraggio assicurativo attraverso la società Assiaudit. Si tratta peraltro di una
     presenza complessivamente trascurabile, dato che il fatturato totale realizzato da Assiaudit
     nell'anno 1994 è risultato pari a soli 2,7 milioni di ECU.
12. Essendo pertanto da escludere la possibilità di un coordinamento del comportamento
     concorrenziale di Banca di Roma e Toro, deve ritenersi concentrativa la natura di
     entrambe le imprese comuni. In quanto tale l'operazione notificata costituisce quindi una
     concentrazione ai sensi dell'articolo 3 del Regolamento del Consiglio N° 4064/89.
III. DIMENSIONE COMUNITARIA
13. Il fatturato totale, calcolato ai sensi dell'articolo 5, paragrafo 3 del Regolamento N°
     4064/89, realizzato a livello mondiale nel 1994 dall'insieme delle imprese interessate è
     superiore a 5 miliardi di ECU. Il fatturato totale realizzato individualmente nella
     Comunità dal gruppo Cassa di Risparmio di Roma e dal gruppo Fiat nell'anno 1994 è
     superiore a 250 milioni di ECU. Solo il gruppo Cassa di Risparmio di Roma realizza più
     dei due terzi del suo fatturato comunitario all'interno di un solo Stato membro (l'Italia).
     La concentrazione notificata ha dunque dimensione comunitaria.
IV. COMPATIBILITA' CON IL MERCATO COMUNE
I Mercati rilevanti del Prodotto e Geografico
14. La Commissione ha ritenuto in precedenti decisioni che esistono tanti differenti mercati
     del prodotto quanti sono i differenti tipi di assicurazione e di rischio coperti, dato che le
     loro caratteristiche, il quadro regolamentare, i premi e le finalità sono chiaramente distinti
     dal punto di vista del consumatore. In particolare, la Commissione ha distinto tra il
     mercato dell'assicurazione vita, il mercato dell'assicurazione non vita ed il mercato della
                                                  3

     riassicurazione, lasciando peraltro aperta la questione se differenti mercati possano essere
     individuati all'interno di ciascuna categoria. Con riguardo al mercato geografico, la
     Commissione ha ritenuto che sebbene i mercati di assicurazione vita e non vita possano
     diventare più aperti, i mercati geografici al momento appaiono essere nazionali, in
     considerazione delle differenze nei canali di distribuzione, nelle preferenze dei
     consumatori e nella regolamentazione. In conformità a tali criteri, i mercati rilevanti
     interessati dall'operazione notificata possono pertanto essere individuati nei mercati
     italiani dell'assicurazione vita e dell'assicurazione non vita (danni), rispetto ai quali non
     vi sono in pratica sovrapposizioni tra le attività del gruppo Cassa di Risparmio di Roma
     e quelle del gruppo Fiat.
15. Entrambi i mercati risultano attualmente caratterizzati da una struttura dell'offerta
     complessivamente articolata e da una crescente utilizzazione del canale bancario per la
     distribuzione di prodotti assicurativi, realizzata negli ultimi anni mediante numerosi
     accordi tra imprese assicurative e bancarie operanti in Italia.
Valutazione concorrenziale
16. Le quote di Giano Vita e Giano Assicurazioni nei mercati interessati dalla concentrazione
     sono pressoché trascurabili; nel 1994, infatti, il fatturato realizzato dalle due imprese è
     stato pari rispettivamente a 3 milioni di ECU e a 6 milioni di ECU. Nei medesimi
     mercati il gruppo Fiat è presente, tramite le società Toro Assicurazioni (e relative
     controllate), Prime Augusta Vita e Augusta Assicurazioni, con quote pari, nel 1994, al
     3,13% (ramo vita) e al 4,23% (ramo danni) e comunque significativamente minori
     rispetto a quelle dei suoi principali concorrenti (Generali, Allianz-RAS, Fondiaria, INA)
     che si avvalgono di primarie reti bancarie per la distribuzione di prodotti assicurativi.
17. Relativamente agli aspetti distributivi va rilevato che attualmente in Italia il canale
     bancario non è né l'unico né il principale canale di collocamento di prodotti assicurativi;
     ad esso si affiancano infatti i canali più tradizionali delle reti agenziali, dei brokers e
     della vendita diretta. In ogni caso, con specifico riferimento al canale bancario, gli
     accordi in forza dei quali Giano Vita già utilizza tale canale distributivo riguardano solo
     alcune banche minori (Credito Bergamasco e Banco di S.Marco) il cui numero
     complessivo di sportelli, al 31.12.1994, risultava pari a 148. Anche sommando ad essi
     i 1.634 sportelli del gruppo Cassa di Risparmio di Roma, la rete distributiva bancaria
     disponibile per i prodotti delle imrese comuni risulterebbe pari a circa il 7,7% di quella
     dell'intero sistema bancario italiano (circa 23.000 sportelli al 31.12.1994) in termini di
     sportelli e a circa l'8,5% in termini di raccolta bancaria (depositi e obbligazioni).
18. Pertanto, anche in ragione delle contenute quote detenute dalle imprese interessate nei
     mercati italiani dell'assicurazione vita e non vita (danni), l'uso della rete di Banca di
     Roma non potrà dar luogo alla costituzione di una posizione dominante.
V.   RESTRIZIONI ACCESSORIE
19. Gli accordi prevedono l'impegno di Banca di Roma a non promuovere, sia direttamente
     che indirettamente tramite le sue controllate Banca Nazionale dell'Agricoltura e Banca
     Mediterranea, polizze e prodotti assicurativi di altre imprese di assicurazione. Tale
     vincolo di esclusiva, di cui viene espressamente escluso il tacito rinnovo alla scadenza
     del termine di cinque anni previsto per la durata dell'accordo, avrà peraltro efficacia solo
     per il periodo dal 5.10.1997 al 31.01.2001. Fino alla data del 5.10.1997 Banca di Roma
                                                  4

      continuerà infatti a distribuire prodotti assicurativi dell'INA in virtù di un accordo
      precedentemente stipulato con tale compagnia di assicurazioni. D'altra parte, entrambe
      le imprese comuni potranno continuare ad avvalersi di altri canali distributivi, bancari e
      non; in particolare gli accordi commerciali già esistenti tra Giano Vita e le banche
      Credito Bergamasco e Banco di S.Marco, potranno proseguire anche oltre la loro
      scadenza (31.12.1996).
20. La predetta clausola di esclusiva non puo' essere considerata come una restrizione
      accessoria all'operazione di concentrazione notificata. Infatti, diversamente da casi
      precedentemente esaminati dalla Commissione (e.g. Caso n.IV/M.543 - Zurigo/Banco di
      Napoli; Caso n.IV/M.586 - Generali/COMIT/R.Flemings), le imprese comuni oggetto
      della notificazione in esame non sono imprese di nuova costituzione che come tali
      possono necessitare, nella fase di avviamento, dell'accesso in esclusiva alla rete
      distributiva di una delle imprese madri al fine di favorire il loro stabilimento sul mercato.
      Giano Vita e Giano Assicurazioni sono invece società assicurative esistenti ed
      attualmente operanti all'interno del gruppo Toro, e che già dispongono di reti distributive
      per il collocamento dei propri prodotti. Inoltre, dati gli accordi in essere tra INA e Banca
      di Roma, le imprese comuni si troverebbero comunque a non poter beneficiare in
      concreto degli eventuali vantaggi direttamente connessi all'esclusiva proprio nella fase
      iniziale di applicazione dell'accordo di collaborazione con Banca di Roma.
21. Per tali ragioni, sebbene l'utilizzazione della rete di sportelli di un importante gruppo
      bancario come quello di Banca di Roma possa certamente favorire e sostenere la
      diffusione dei prodotti delle imprese comuni in aree del territorio nazionale in cui esse
      non sono ancora presenti, tuttavia l'impegno di esclusiva previsto dagli accordi a carico
      di Banca di Roma non si configura come necessario alla realizzazione dell'operazione e
      non puo' pertanto essere qualificato come una restrizione accessoria alla concentrazione
      in esame.
VI. CONCLUSIONE
22. Per le ragioni precedenti, la concentrazione proposta non solleva seri dubbi sulla sua
      compatibilità con il mercato comune.
                                             *       *
                                                 *
Per queste ragioni la Commissione ha deciso di non opporsi alla operazione notificata e di
dichiararla compatibile con il mercato comune. La presente decisione è adottata ai sensi
dell'articolo 6, paragrafo 1 (b) del Regolamento del Consiglio n°. 4064/89.
                                                          Per La Commissione
                                                 5
